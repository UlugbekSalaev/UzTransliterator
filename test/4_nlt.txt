Aşurali Jōrayev. Yurak aldamaydi (hikoya)

Hali olis ōşa qutluḡ kun,
Parvozingni baland ol, yurak!
Kuraşlarda yengmoḡim uçun
Uzoq umr kōrmoḡim kerak.
Maşrab BOBOEV

Kasalxonada davolaniş uçun yotganimda yuragimni kardiogramma qilişdi. Uni kōzdan keçirgan doktorlardan biri: “Siz tik oyoqda infarkt ōtkazib yuborgansiz. Mana bu çandiqlar infarktning belgisi”, desa, ikkinçisi: “Heç qanday infarkt ōtkazmagansiz. Men uning alomatlarini kōrmayapman. Kardiogrammadan kōrinib turibdiki, yuragingiz tez urarkan, xolos”, deb taşxis qōydi.
Aslida har kim ōz yuragining tabibi. Şu bois taşxisni ham ōzi qōygani durust.
Kutilmaganda kimdir zōr berib, yuragimga mix qoqayotanday qattiq sançib qoladi. Unga ohista qōlimni qōyaman. “Xudojonim, ōzing asragin”, – deyman şivirlab.
Ba’zan yaxşi voqealarni eşitib, yuragim hapqirib, tez-tez ura boşlaydi. Ba’zan yomon, kōngilsiz voqealardan “xōmrayib” qoladi. Yana unga tasalli beraman; “Şoşilma, hovliqma, yurakjon, hali qiladigan işlarimiz kōp”, deyman.
Dōstlarim, tanişlarim, ōzlariga yaqin oladigan birodarlarim kōpinça tanbeh beradilar:
– Har narsaga kuyinaveriş yaxşi emas… Bōlar-bōlmas gap-sōzlarni ham yurakka olavermang… Kōpam jizzaki bōlmang… Bularning hammasi yurakka oḡirlik qiladi… Yurakka toş ortişning nima keragi bor?!
– Eh, Fazliddin, Fazliddin yuragingga rahming kelmaydimi? – deydi yana bir oḡaynim holimga astoydil açinib. – Qōy, şu ōt-olov fe’lingni, nuqul tōḡrilik, tōḡrilik, adolat, deb yonaverma! Haqiqatning yōli olis va maşaqqatli, uning manziliga yetiş oson emas. Adolat manziliga yetiş uçun odamga bitta yurak kamlik qiladi.
Şunday paytlarda ōzimdan ham kōra, yuragimga juda-juda rahmim keladi. Yuragim ozor çekkan voqea-hodisalar, azobli lahzalar yodimga tuşaveradi. Eslagan sayin yana yuragim siqilaveradi. Yurakka açinaman. Bu oḡir va maşaqqatli yōlni yurak juda erta tanlagan bōlsa nima qilay?
Olti yoşda edim. Keç kuz mahali. Buvim, onam eşiklarni bekitib, meni hovliga qorovul qilib, ōzlari paxta terişga ketişardi. Ōşanda paxta siyosati oḡir davrlar edi.
Bir kuni hovlida ōynab yursam, oçiq darvozamizdan beş-olti kişi şaxdam yurib kirib keldi. Bitta gavdalisining boşida harbiyga ōxşaş şapka, yelkasidagi pagonlari tōla katta yulduzlar. Bir pakana semiz odam: “Uyda kim bor”, deb sōradi. Men hammalari paxta terişga ketganini aytdim. Şunda u:
– Buving bilan onang paxta sitadimi, – deb savol berdi.
– Ha, sitadi, – dedim bilaḡonlik qilib.
– Sitgan paxtalarini nima qiladi?
– Yiḡilgan kōrpaçalarning orasiga tiqib qōyadi…
– Bizga kōrsatasanmi?
Bitta derazamizning tavaqasi yaxşi bekilmasdi. Nomiga yopib qōyilardi. Şartta borib derazani oçdim va undan oşib tuşib, sitilgan paxtalar bekitilgan kōrpa-kōrpaçalar yiḡib qōyilgan joyni kōrsatdim. Haligi odamlar orasidan bitta ozḡin kişi derazadan oşib içkariga kirdi. Kōrpalar orasiga qōlini tiqib, bir neça siqim sitilgan momiq paxtani olib, çōntaklariga soldi.
– Çigitlarini nima qiladi, – deb sōradi u.
– Mollarga beramiz, – dedim xursand bōlib. Lekin ikki kōzim milisami, harbiymi kiyimidagi odamda edi. Uning vajohati qōrqinçli edi.
Ular ketiş oldidan otamning ismini sōraşdi. Bu savolga ham darhol javob berdim. Paxtani çōntaklariga solgan kişi etigi qōnjidan buklangan daftar olib, nimadir deb yozdi. Ke­yin bilsam otamning ismini yozgan ekan.
Qoş qorayganda buvim bilan onam paxta terimidan horib-tolib kelişdi. Ikkovlarining yelkalarida ikki fartuk ōt. Ular qōl-yuzlarini yuvmasdan, bōlgan voqeani oqizmay-tomizmay, xursand bōlib gapirib berdim. Hatto ōşa semiz amaki bir dona konfet berganligini ham maqtanib aytdim. Ikkovlarining ham rangi ōzgardi. Buvim indamadi. Onam oḡziga kelgan “yaxşi” sōzlar bilan rosa ta’zirimni berdi. Şunda notōḡri iş qilganimni tuşundim. Endi keç bōlgan edi…
Otam ōşa oqşom işdan qaytmadi. Aytişlariça, u kişini sovxoz idorasiga çaqirib, ōşa joydan militsiyaga berib yuborişibdi. Ōn beş kundan sōng rang-rōyi bir ahvolda uyga kirib keldi. Otam ozib-tōzib ketgandi.
Otamni kōrib, yugurib borib salom berdim. Har doim salomimga alik olib, “Fazliddinjon erkatoyim, aqlligim” deb erkalaydigan otam, bu gal indamay keldi-da, zarb bilan bir tarsaki urdi. Tarsaki şu qadar qattiq ediki, supaning pastiga uçib ketdim. Otam indamay uyga kirdi. Bu tōḡrilik uçun olgan birinçi yuksak mukofotim edi…
Ōşanda qōrquv iskanjasida qolgan jajji yuragimning ahvoli nima keçganini bilmayman. U ham menga qōşilib tarsaki zarbidan yiḡlagandir, qōrquvdan dir-dir titragandir. Har qalay xursand bōlmagan bōlsa kerak…
Buvim bilan onam daladan terib kelib, sitib qōygan bir hovuç paxta “jinoyat” bōlsa, men uning sirini oçdim – tōḡrisini aytdim. Agar ōşa bir siqim paxta haqiqatga muhtoj bōlgan bōlsa, men ōşa haqiqatni rōy-rost gapirdim. Lekin bundan jajji yuragim qançalar ozor çekkanligini, unga ozor berganimni men nodon tuşunmaganman. Nega tarsaki yeganimni ham ang­lab yetmaganman. Ōşanda şōrlik otamni ōn beş kunga qamaşganini ham bilmaganman.
Maktabda ōqib yurgan kezlarimda yuragim tarixida bundan ham dahşatli voqea rōy berdi. Çunki yurak kutilmagan tōqnaşuvlar va oḡir sinovlarga, har qadamda rōy beradigan tasodifiy voqea-hodisalarga tayyor turişi kerakligini men – yoş bola qayerdan ham bilay?..
Bobom mulla Jōra qişloḡimizning nomdor domlasi edi. Ōqituvçim Farida Şagayevaning eri sovxozimizning partkomi edi. Şōro zamonida mulla bilan partkom mutlaqo çiqişmasdi. Ōqituvçim ba’zan menga: “Ha, mullaning bolasi. Bilib qōy, bobong yolḡonçi, Xudo bilan qōrqitmasin, Xudo yōq!”, – deb dōq urardi. Men ōqituvçining bu gaplariga unça parvo qilmasdim, bu gaplarning mohiyatini ham unçalik tuşunib yetmasdim-da. Lekin Xudo borligini, Xudoyim hamma narsani kōrib turganini bobom qayta-qayta tuşuntirgan edi…
Bobom menga arab alifbosi harflarini uyda ōrgatardi. Bir kun nima bōldi-yu, ōşa arabça alifbo harflari yozilgan varaqni ōqituvçim – Şagayeva “Ōqiş kitobi”m orasidan topib oldi. U meni baqir-çaqir qilib doskaga çiqardi.
– Mullaning bolasi mulla bōladi. Nega arabçani ōrganasan? Bobong xalq duşmani! Uni turmada çiritaman, – deb quloḡimdan çōzib, ura boşladi. Bir mahal quloḡimdan qon oqdi. Ōqituvçi şoşib qoldi… Qonni kōrib men ham qōrqib ketdim.
Ōşa keçasi issiḡim kōtarilib, alahsirab çiqdim. Tanam bilan birga yuragim ham qōşilib yondi.
Ertasi kuni bobom meni Karmanadagi doktorga olib bordi. Doktor esa militsiyaga yubordi. Bōlgan voqeani tergovçi yozib oldi. Oradan bir haftaça ōtib, ōşa jahldor ōqituvçi, uning partkom eri va yana ikki-uç kişi sinfimizda majlis qilişdi. Majlisdan oldin ōqituvçimiz, butun sinfni menga qarşi “qurollantir”di.
Majlis boşlandi. Meni doskaga çiqarişdi. Militsiya kiyimidagi kişi savol bera boşladi. Men yuragim dukillab javob qaytara boşladim. Şunda ōquvçilar kutilmaganda butun sinfni boşlariga kōtarib, baqiroq ōqituvçi ōrgatgan “sōz”larni bor ovozda tōtiquşday takrorlaşdi:
– Fazliddin tuhmatçi! Fazliddin tuhmatçi! Tuhmatçi!..
Men nima deyişimni bilmay doska yonida toşday qotib turardim. Nohaqlikka, jaholatga duç kelgan yuragim ham toş qotgan edi. Uryaptimi-yōqmi, sezilmasdi. Hayotimdagi eng oḡir va unutilmas bu dahşatli voqea muştdaygina yuragimni jarohatladi.
“Tuhmatçi!” deb jar solayotgan sinfdoşlarimning kōzlariga umidvor bōlib, jovdirab qarardim. Ular esa kōzlarini olib qoçişardi. Bir narsa aniq esimdaki, men maḡrur turardim. Meni mardona tutib turgan narsa maḡrur yuragim edi. Ōşanda haqsizlikni kōrib, avval yurak yiḡladi, qon bōlib yiḡladi. Keyin men yiḡladim. Yuragim bu hammasi ōyin ekanligini, ōqituvçim sinfdoşlarimni qōrqitib şaytonning işini qilayotganini yuragim yaqqol sezib turardi. U kōksimda turib meni himoya qilar, tasalli berardi. Ōşanda yuragimning da’vati bilan ovozimni baland kōtarib: “Men tuhmatçi emasman. Ular tuhmatçi! Bu gaplarni ularga ōqituvçi ōrgatdi!” – dedim va çidolmay yiḡlab yubordim.
Keyin bobom beçorani kōp ovora qilişdi. Goh u, goh bu idoraga qatnayverib holdan toygan bobom şōrlik; “Xudoga soldim. Ularning jazosini Xudoyim bersin”, deb astoydil xafa bōldi… Bir keça uyḡonib ketsam, bobom joynamoz ustida ōtirib, Xudoga qayta-qayta iltijolar qilib yiḡlayotgan ekan.
Kōp vaqt ōtmay biz Jaloyir qişloḡiga kōçib ketdik. Ōşa dahriy ōqituvçidan ham, uning aşaddiy kommunist eridan ham qutuldik…
Oradan yigirma yilça vaqt ōtib, bir kuni “Toşkent – Buxoro” poyezdida Navoiyga ketayotsam, kupe eşigi oçilib bir yigit kirdi. U men bilan tōrt yil birga ōqigan sinfdoşim ekanligini aytib, ōzini Baxtiyor, deb taniştirdi. Ança joygaça suhbatlaşib ketdik. Gap orasida Baxtiyor ōşa ōqituvçimiz Farida Şagayevaning ruhiy azobdan telba bōlib qolganini, bobom yaşagan uyning atrofida kōp marta aylanib yurganini kōrganini aytib berdi. Uning aşaddiy kommunist erini asrandi ōḡli çopib ōldirganini ham gap orasida qistirib ōtdi. Bu sovuq xabarlardan aslo xursand bōlganim yōq. Aksinça, ularning ayançli taqdirlariga açindim. “Xudojon, borligingga şukur…” Yuragim bu gal ham haq bōlib çiqdi…
Otam rahmatli biroz jahldor edi. Otam qançalar jahldor bōlsa, rahmatli onam şunçalar kōngli bōş edi. Jahldor yurak bilan rahmdil yurakning til topib yaşaşi oson emasdi. Otamning qōli, onamning tili uzun edi. Bunday murakkab şaroitda har ikki yurakning mus­tahkam boḡlovçilari, aşaddiy qōriqçilari va janjal bōlib qolganida davolovçi malhamlari biz, ōnta farzand edik. Ularga qōşilib, bizning yuraklarimiz ham ozor çekardi, qiynalardi, bir-birimizga sezdirmay, kōrpaga ōranib yiḡlardik. Bularning barçasiga noçor yaşaşimiz kambaḡalligimiz sabab edi… Kambaḡalning yuragi hamişa yarim bōlarkan, doim kōngli ōksib yaşarkan. Sabri toḡlarga teng ekan. Kambaḡalning ōzi oç, yupun bōlsa ham hamişa kōzi tōq yurarkan. Onam menga kōproq mehribon edi. “Fazliddinjon katta ōqişlarga kiradi, katta odam bōladi”, deb kōnglimni kōtarardi. Onajonim niyat qilganday odam bōldimmi, yōqmi bilmayman. Lekin u kişiga andak yordamim tega boşlaganda, onam şōrlik olamdan ōtdi…
Otamning kostyumi ikkita bōlmay, oltmişga ham kirmay olamdan ōtdi. Ōşanda yurak qon yutib zor-zor yiḡladi. Kōz ōngimda ulkan toḡ qulaganday edi… Oradan tōqqiz yil ōtib, onajonim ham qandli diabet kasalidan vafot etdi. Yurak to­butni bōzlab-bōzlab, yiḡlab-yiḡlab kōtardi. Gōyo yurak bōm-bōş huvullab qolganday edi. Ota-onam yaşagan uyga borişga yurak endi şoşmaydi. Hovlida yurakni ōziga boḡlab turadigan mehr-muhabbat riştalari uzilganday edi.
Jigarlarim – ukam, biroz ōtib singlim yurakni çeksiz alamlarga tōldirib, jarohatlab bizlarni taşlab ketdi. Yurak yana parça-parça bōldi, çok-çokidan sitildi…

Ōqişga kirolmadim. Bir ball yetmadi. Şu bir ballni deb yuragim zil ketdi, juda-juda ozor çekdi. Dunyo kōzimga zulmatday kōrindi… Qişloqqa qaytmadim. Zavodga işga kirdim. Hayotimda navbatdagi sarson-sargardonlik va uqubat yillari boşlandi. Yuragim ham galdagi taşvişlar girdobiga şōnḡidi. U ham menga qōşilib ozor çekayotgan edi…

Yolḡiz ōḡlimni bir yoş uç oyligida barmoḡini kalamuş tişladi. Kalamuşlar in qurgan Un zavodining omonat uyida yaşardik. Hayotdagi kalamuşlar yetmaganidek, uyimiz ham tōla kalamuş edi. Bu ablah kalamuşlar farzandimning emas, gōyo mening yuragimni tişlab ketdi. Uning tikonday ōtkir tişlari bolamning barmoqlariga emas, mening yuragimga sançildi. Yuragimdan daryo-daryo qon oqdi. Bolamning novdaday çiroyli barmoqlari tuzalgunça yuragim qon içida qoldi. Bu nohaqlikka çiday olmagan yuragim bolamni kalamuş tişlagani haqida doktorlar xulosasi yozilgan ma’lumotnomani olib, ariza bilan turli katta-kiçik idoralarga murojaat qildim. Heç qanday natija bōlmadi. Ayrim katta eşiklar ortida ōtirgan toş yurak amaldorlar qabul ham qilmadi. Balki ularda yurak bōlmasa kerak.
Yurak da’vati bilan ōşa davrda “najot qal’asi” bōlgan Moskvaga xat yōlladim. Qisqa vaqt içida haq qaror topdi. Birgina xat sabab biz bilan omonat barakda yaşayotgan kōplab oilalar yangi uyli bōlişdi. Xat yozganim uçun nozik idoralardan ança-munça tanbeh eşitdim…
Bir gal yuragim juda oḡir tuhmat girdobida qoldi. “Ustoz, ustoz” deb yurgan bitta muttaham oçiq-oydin, kōzlarimga tik qarab tuhmat qildi. Tuhmatdan yuragim gangib qoldi. Tuhmat yomon ekan; nima qilişimni bilmayman. Har safar yuragimda işonç bilan tergovçi huzuriga borganman. Menga qōşilib yuragim bōzlaydi. Tergovçi insofli ekan. Işni adolat bilan kōrib çiqdi. Adolat qaror topdi. Tuhmatçiga hukm ōqildi. Yuragim ozodlikka çiqdi. Bu xudoyimning çeksiz marhamati edi. Har gal fotiha ōqilganda yuragimga qōşilib; “Quruq tuhmat balosidan ōzing asragin”, deb doimo Yaratgandan sōrayman…
Yuragimga bu ozorlar yetmaganidek, ōta byurokrat va aşaddiy bir poraxōr Rahbarga ōrinbosar bōldim. Yuragim qayta qiynoqqa tuşdi. Sohadan ança yiroq, hamma narsani pul bilan ōlçaydigan bu maymunsifat rahbar ham yuragimni nişonga oldi. Uning bema’ni iş uslubi, qōpol xatti-harakatlari, tahlikali yuriş-turişi, hatto minbarni uşlab sōzlaşi Stalinni eslatardi. Içimda “Stalin ōlmagan”, derdim. Faqat uning mōylovi yōq edi. U majlislarda qassobning itiday quturib ketardi. Quturganda hōlu quruq barobar yonardi. U, asosan, xodimlarning yuraklariga zarba berardi. Uning zulmidan qança-qança yaxşi, samimiy, pokiza yuraklar ozor çekdi. Ayrim sofdil yuraklarga infarkt çangal soldi.
U qamalganidan sōng ayon bōldiki, xodimlarni qōrqitib, atrofdagilarning yuraklariga tahdid solib, davlatning katta mablaḡini ajdarhodek yutayotgan ekan. Uni halol, pok va mehnatkaş yuraklarning qarḡişi urdi…
Biz hozir yurak bilan ança bosilib, bir-birimizga moslaşib olyapmiz. Hayajonlanmasdan, baqir-çaqir qilmasdan gaplaşişni maşq qil­yapmiz. Ba’zan u menga, men unga “aql” bōlamiz. Ahyon-ahyonda yuragim sançib qoladi. Şunda unga çin yurakdan iltijo qilaman, yolvoraman. “Yuragim oḡrimasin, ozor çekmasin”, deb Xudoyimdan sōrayman.
Bir safar uni çalḡitiş uçun andak suhbatlaşdik.
– Nega xomuşsan?
– Atrofda bōlayotgan ayrim voqea-hodisalarni, ba’zi odamlar xatti-harakatida rōy berayotgan kōngilsiz holatlarni tahlil qilolmayapman. Gōyo kuçim yetmay, gangib qolyapman, şekilli?
– Biror joying oḡriyaptimi? Oçiq ayt. Axir sen tōḡrilik va adolat yōlini tanlagansan-ku! Gapir, şunda yengil tortasan.
– Bilasanmi, tōḡrisini aytsam, vujudim titrayapti.
Yurak şunday deb, çuqur uh tortdi va uzoq jim bōlib qoldi. U gōyo tōxtab qolganday edi. Qōrqib ketib, unga sekin barmoḡimni tekkizdim. Yurak yana tilga kirdi:
– Bilasanmi, menga kōproq ayrim odamlarning boylikka haddan ziyod mukkasidan ketayotgani, nafs va jaholat qurboniga aylanayotgani, pok va halol yuraklarga ozor yetkazayotgani azob beradi. Ba’zilarning boylik quliga aylanib borayotganidan taşvişdaman. Bunday oçkōz yurak­larni kōrmasam, deyman. Nahotki, pok, halol yuraklar safi kamayib ketsa, deb juda qōrqaman. Boylik tufayli ota-bola, qon-qarindoş ōrtasida nizolar avj olyapti. Ba’zan nopok yuraklar toza yuraklarni toptayapti, badnom qilyapti, ezib taşlayapti. Boylik kimning qōlida tōp­lansa, kuç ham, zulm ham uning hukmida bōladi. Odam qança kuçli, irodali bōlmasin, boylik oldida ojiz kimsaga aylanadi. Boylik odamni mansabga kōtaradi, kerak bōlsa tuproqqa ham qoradi… Boylik – ajdarhoning oḡzidagi olov, boylik – ilonning zahri; ozi davolaydi, kōpi halok qiladi…
Şu sōzlarni aytib yurak tez-tez ura boşladi. Uning toliqqanini sezib, tinçlantirişga urindim.
– Kōp taşviş çekma, hadeb kuyinaverma. Sen vahima qilganingdek barça halol yuraklar nopok yōllardan yurmaydi, boylikning bandasiga aylanmaydi. Qoni toza, imoni mustahkam yurak­larni sotib olib bōlmaydi. Yaxşi fidoyi va pok yuraklar bor ekan, halollik, adolat hamişa tantana qilaveradi…
Yurak me’yorida ura boşladi va qisqa gapirdi.
– Bilaman, dunyo yaxşilarning mehr-muhabbati bilan barhayot! Yaxşi yuraklar safi kengayaversin!
Savol berib, yurakni boşqa bezovta qilmadim…
Endi sōzni muxtasar qiliş lozim. Qiynalgan yurakni yana azobga qōyiş insofdan emas. Bu voqea-hodisalar şijoat va jasorat bilan mehnat qilib kelayotgan fidoyi yurak hayotidan olingan ayrim jonli xotiralar, xolos. Endi yurak faoliyati bilan boḡliq qisqa metrajli yoki bir lahzalik voqealarga batafsil tōxtalib ōtirmaymiz. Bunday kōngilsiz işlar soçimdan-da serob…
Ōylab qarasam, yurakning jōşqin va maroqli hayoti, unutilmas yaxşi kunlari, betakror bayramlari, quvonç va iztiroblari haqida “Ming bir keça” ertaklariday jild-jild kitob yoziş mumkin ekan. Yurak çidab bersa bas!
Ana şunaqa gaplar. Bolalikdan tōḡrilikka ōrgangan, adolat yōlini tanlagan yurakni endi ōzgartirib bōladimi? Aslo!
Ba’zan yuragimda zahmatkaş otning dupur-dupuri eşitiladi. Ba’zan haybatli arslonning ōkirişi quloqlarni qomatga keltiradi. Goh yuragimda bulbul nola qilsa, goh burgut ulkan qanotlarini yozib uçişga şaylanadi.
Yuragim, yurakjonim, hali sen bilan qiladigan işlarimiz juda kō-ōp. Sen suyanç toḡim, mōl hosilga tōla boḡim, qaynab turgan buloḡim bōl!..
Yurakjon, senga taşxis qōyişga şoşilmaylik. Sen ōz ahvolingni ōzing juda yaxşi bilasan. Yurakni tanlagan yōlidan qaytarib bōlmaydi. Men senga işonaman. Yurak aldamaydi.