Ernazar bilan Kimyonazar
Bir zamonda bir podşoh ōtgan ekan. U podşohning uçta ōḡli va uçta qizi bōlgan ekan. Tōnḡiç ōḡlining oti Pirnazar, ōrtança ōḡlining oti Xōjanazar, kenja ōḡlining oti Ernazar ekan. Pirnazar bilan Xōjanazar katta xotinidan, Ernazar bilan uçta qizi kiçkina xotinidan tuḡilgan ekan. Podşoh uçala ōḡli içida kenjasini yaxşi kōrar ekan.
Podşoh şohlik davlatida ayş-işrat, kayf-safo içida davr-u davron surib ōta beribdi. Bolalarini ōqitmabdi. Ōḡillari ham ota davlatida katta bōlibdi. Katta va ōrtança ōḡli taltaygan, ayş-işratga, qimorga berilgan ekan. Ernazar esa ança bosiq, ōyli-fikrli ekan. Podşoh ōzining dunyodan ōtiş vaqti yaqinlaşganini bilib, bolalarini huzuriga çaqirib, ularga pand-nasihatlar qilibdi. Podşoh katta ōḡli Pirnazarga:
— Falon joydagi katta boḡ, falon joydagi içki-taşqili hovli-joy, mana bu ikki xum tilla senga. Mabodo men ōlib ketsam, şu narsalar mendan senga meros, — debdi. Ōrtança ōḡli Xōjanazarga aytibdi:
— Falon boḡ va falon hovli-joy, mana bu ikki xum tilla mendan senga meros bōlib qolsin, — debdi.
Podşoh Ernazarni çaqirib:
— Ōḡlim, senga nima kerak? — debdi. Ernazar:
— E, otajon! Menga heç narsaning keragi yōq. Menga Sizning soḡ-salomatligingiz kerak! — debdi. Şunda podşoh aytibdi:
— Falon hovli-joy, boḡ, ikki xum tilla va mana bu çalabuzar piçoq senga meros bōlib qolsin. Piçoqni akalaringga kōrsatma! Bu piçoq tilsim piçoq bōladi. Buning senga kōp foydasi tegadi, — debdi. — Mana, sen qarab tur, deb podşoh qōliga çalabuzarni olib, boş-maldoqi bilan bir çekkasini bosib turib:
— Kimyonazar! — debdi. Şunda çalabuzar çiq etib oçilib, podşohning oldida abjir bir yigit paydo bōlib:
— Labbay, Nazar! — deb turibdi. Podşoh:
— Menga bir kosada qatiq keltir! — debdi. Ōşa zamon bir kosa qatiq paydo bōlibdi.
Podşoh Ernazarga:
— Kōrdingmi? Sen nimani istasang, bu çalabuzarni qōlga olib Kimyonazarni çaqirib buyursang, aytganing hozir bōladi. Bu piçoqning sirini heç kimga aytmagin, — debdi. Podşoh Ernazarga yana:
— Men ōlgan kunim bir çol keladi. Unga katta singlingni olib çiqib bergin. Ikkinçi kuni bir çol keladi. Unga ōrtança singlingni olib çiqib bergin. Uçinçi kuni taḡin bitta çol keladi. Unga kenja singlingni olib çiqib bergin! — debdi.
Oradan bir qança kun ōtgaç, podşoh ōlibdi. Uning motamini qilib, mozorga olib borib kōmişibdi. Podşoh ōlgan kuni keçqurun Ernazarning hovlisiga bitta çol kişi çaqirib kelib: “Bizning qizimizni olib çiqing!”— debdi. Ernazar katta singlisini olib çiqib beribdi. Çol qizni olib ketibdi. Ikkinçi kuni yana bir çol kişi kelib: “Qani, bizning qizimizni olib çiqib bering!” — debdi. Ernazar ōrtança singlisini olib çiqib beribdi. Çol olib ketibdi. Uçinçi kuni yana bitta çol kelgan ekan, unga kenja singlisini olib çiqib beribdi.
Podşoh ōlgandan keyin Pirnazar bilan Xōjanazar buzuqçilik yōllarida yura beribdi. Otasidan qolgan tillalarni, boḡ-u roḡ, hovli-joylarni yutqizib, şip-şiydon bōlib qolibdi. Ernazar bōlsa, yomon yōllarga yurmay, otasidan qolgan boḡni ōz qōli bilan parvariş qilib, ekin ekib, onasini boqib yura beribdi. Akalari oç qolib, Ernazardan yordam sōrab kelsa, otasidan qolgan tillalardan beribdi. Akalari bu tillalarni ham qimorga boy beribdi. Oxiri kelib, Ernazarning qōliga qaram bōlib qolişibdi. Bir kuni Pirnazar Xōjanazarga:
— Ernazar şunday boy bōlib yura beradi-yu, biz bunday faqir bōlib, bitta nonga zor bōlib yura beramizmi? Buni ōldiraylik, buning narsalarini ōzimiz olaylik, — debdi.
Ikkalasi maslahatni bir qilişib, keçasi hamma uxlagan çoqda, qōllariga oybolta olib, ukasi yotgan uyga sekin kirayotganda, oyoqlarini mis kōzaga urib, mis kōza aḡanab çilopçinga tegib, şaraqlab ketib, Ernazar uyḡonib ketibdi. Ernazar ōrnidan turib qarasa, ikki akasi qōllariga oybolta olib: “Seni ōldiramiz!” deb turişibdi. Şunda Ernazar akalariga aytibdi:
— E, akalar! Men sizlarga nima yomonlik qildim? Nima sōrasalaring beryapman-ku! — desa, akalari:
— Baribir seni ōldiramiz, — deyişibdi. Şunda Ernazar:
— Meni ōldirmanglar! Mayli, otamdan qolgan hamma tillalarni, boḡni, hovli-joylarni sizlarga berayin. Ōzim boşimni olib bir taraflarga ketayin! — debdi. Şunda akalari:
— Unday bōlsa, mayli. Sen tezda bu yerdan ketgin, — debdilar. Tong otibdi. Ernazar hamma narsalarini akalariga topşirib, boşi oqqan tomonga ketibdi.
Ernazar şu çiqqaniça keta beribdi. Bir joyga borsa, bir kal qōy boqib yurgan ekan. U bilan ust-boşini almaştiribdi. Kal nusxasiga kirib olib keta beribdi. Yura-yura bir şaharga yetibdi. Bu şaharda aylanib yurib, bir kabobpazga şogird tuşibdi. Kabobpaz gōştlarni maydalab, zira-piyoz qilib, sixlarga sançib bera beribdi. Ernazar sixlarni otaşkōraga terib, çap qōlidagi yelpiḡiç bilan yelpib, pişira beribdi, kabobxōrlar yeya beribdi. Şunday qilib, kabobpazning işi yurişib, puldor bōlib ketibdi. Ammo kabobpaz xasis odam ekan, Ernazarni bir yil işlatsa ham, qōliga loaqal ikki tanga pul bermabdi.
Şu bozorga bir çol har kuni qatiq olib kelib, sotib ketib turar ekan. Ernazar çolni çaqirib, oldiga non, ikki-uç six kabobni qōyib, “Ota, çarçab kelgansiz. Bularni yeb, meni duo qiling!” der ekan. Çol ham non-u kabobni yeb: “Iloho! Tuproq olsang oltin bōlsin!” deb duo qilar ekan.
Bir kun Ernazar çolga:
— Ota! Ōḡlingiz bormi, yōqmi? —debdi. Çol:
— E, bolam! Menda ōḡil nima qilsin! Agar ōḡlim bōlsa, qarigan çoḡimda şunday qilib yurarmidim! — debdi. Ernazar aytibdi:
— bōlmasa, meni ōḡil qilib olmaysizmi?
Çol xursand bōlib, Ernazarni ōḡil qilib, uyiga olib ketibdi. Ernazar çolning xizmatini ōḡildan ham ziyoda qilib, har kuni ota-bola bozorga kelib, qatiq sotib yura beribdi.
Bir kuni çol bilan Ernazar juda erta turib bozorda qatiq sotib tursalar ikki yoqdan oftob çiqib turgan emiş. Ernazar hayron bōlib, çoldan:
— Ota, har kuni bir yoqdan oftob çiqar edi. Bugun ikki yoqdan kun çiqibdi. Bu qanaqa kun? —debdi. Şunda çol:
— Bu kunçiqar tomondan çiqqan oftob ōzimizning oftobimiz. Bu tomondagi kun bizning podşohimiz qizining husni, — debdi. Çol bilan Ernazar qatiqni sotib, yana uylariga qaytişibdi.
Ōşa kuni keçasi çol bilan kampir qattiq uyquga kirişganda Ernazar ōrnidan turib, molxonaga kiribdi. Çōntagidan çalabuzarni olib:
— Kimyonazar! —debdi. Tilsim çalabuzar oçilib:
— Labbay, Nazar! — deb, abjir yigit paydo bōlibdi. Ernazar aytibdi:
— Şu molxonaning içi ipak gilam, atlas kōrpa, qandil çiroqlar bilan bezalgan çiroyli uyga aylansin; içida har xil ovqatlar, şaroblar muhayyo bōlsin! Sōngra şu şahar podşohining gōzal qizi şu uyda hozir bōlsin! — debdi. Oradan kōp vaqt ōtmay, Ernazarning aytganlari muhayyo bōlib, podşohning qizi hozir bōlibdi. Ernazar qizning oldiga kal holida kiribdi. Keyin kal ust-boşlarini, boşidagi pōstagini yeçib taşlab, şahzodaça kiyimlarini kiyib, çiroyli yigit bōlibdi. Qiz bilan ikkalalari bazm qilib ōtirişibdi.
Şu paytda çolning xotini uyḡonib qolibdi. Kampir taşqariga çiqsa, oḡilning içi yoruḡ. Borib qarasa, molxonaning içi çiroyli uy bōlib qolibdi. Içida kal bola şahzoda kiyimlarini kiyib, podşohning qizi bilan bazm qilib ōtiribdi. Kampir bularni kōrib: “Yo, Olloh! Bu qanday gap bōldi!” deb yoqasini uşlab, hayron bōlib qolibdi. Keyin borib çolini uyḡotib:
— Tez turing! Molxonadagi ahvolni borib kōring! — debdi. Çol ham bu gapga hayron bōlib, tez ōrnidan turib, çiqib oḡilxonaga borib qarasa, oḡilxona qop-qoronḡi, heç gap yōq. Oḡil ōz joyida turgan emiş. Çol kampiriga:
— E, kampir! Tuş kōrib, alahlab çiqibsan, kōzingga şunday narsalar kōrinibdi! — debdi.
Ertasi kuni keçasi Ernazar yana oḡilga kiribdi. Çalabuzarni olib, Kimyonazarni çaqirib, yana keçagiday bōlsin, deb buyuribdi. Ōşanday bōlibdi. Ernazar podşohning gōzal qizi bilan bazm qilib ōtirsa, yana kampir uyḡonib çiqib qolibdi. Kampir bularning işini kōrib, yana borib çolini uyḡotibdi. Çol uyḡonib turib çiqib qarasa, yana heç gap yōq. Şunda çol kampirini:
— Sen tentak bōlib qoldingmi? Nimaga bunday dovdiraysan! Kal ōrnida uxlab yotibdi-ku, — deb urişibdi.
Oradan bir neça kun ōtibdi. Yigit bilan qiz şu kebatada keçasi bilan tong otgunça bazm qilib çiqar ekan. Tong otay deganda qiz ōz ōrnida bōlar ekan.
Kunlardan bir kuni Ernazar otasiga:
— Ota! Şu podşohning qizini menga xotinlikka olib bering, — debdi. Çol:
— E, bolam! Podşohning qiziga qança boyvaçça, bekvaçça şahzodalar ham yetişa olgani yōq. Sen bir kalvaçça bōlsang, men bir kambaḡal odam bōlsam! Podşohning qiziga yetişiş uçun sen bilan menga yōl bōlsin! — debdi. Şunda yigit:
— E, ota! Podşoh qizini bizdan ortiq kimga beradi? Sovçilikka bora bering! Beradi, — debdi. Çol bōlsa:
— Hoy, bolam! Aqlingni yedingmi? Ōzingdan ōzing nimalar deyapsan? — debdi. Ernazar: “Borasiz! Beradi” deb qistay beribdi. Çol sovçilikka borişga majbur bōlibdi.
Çol borib, podşohning ōrda eşigining oldini supurib yuribdi. Darvozabonlar erta bilan çolni kōribdi-yu, podşohga yugurib kirib:
— Taqsiri olam! Sizga sovçi kelibdi! —deyişibdi. Podşoh sōrabdi:
— Kim ekan?
— Bilmadik. Bir mōysafid çol eşik oldini supurib yuribdi,— deyişibdi. Podşoh:
— Unday bōlsa, huzurimga boşlab kiringlar? — debdi. Darvozabonlar çiqib, çolni ergaştirib, podşohning oldiga olib kirişibdi. Podşoh sōrabdi:
— Xuş kelibsiz, ota! Nima iş bilan keldingiz? — debdi. Çol podşohga egilib-bukilib:
— E, şahanşohim! Meni keçiring! Men bir kambaḡal odamman. Bir ōḡlim bor. Qizingizni yaxşi kōradi. Ōḡlimga qizingizni bersangiz deb keldim, — debdi. Podşoh çoldan bu gapni eşitib aççiḡi kelib:
— Jallod! — debdi. Jallod yetib kelibdi. Podşoh:
— Bu çolning kallasini ol! — debdi. Jallod çolning kallasini olib, yoniga qōyibdi.
Şu kuni Ernazar otasini kutibdi. Otasi kelmabdi. Ernazar tilsim çalabuzarni qōliga olib:
— Kimyonazar! — debdi.
— Labbay, Nazar! — debdi.
— Qani çol? — debdi.
— Çolni podşoh ōldirib qōydi, — debdi.
— Çolni hozir borib, tiriltirib olib kelasan! — debdi. Oradan sal ōtgandan keyin çol Ernazarning oldida paydo bōlib qolibdi.
Ernazar çoldan sōrabdi:
— Nimaga keç qoldingiz? Podşoh bilan gaplaşdingizmi? Nima dedi? — debdi. Çol:
— E, bolam? Podşoh bizga qizini bermaydi. Qizingizni bering desam, jallodini çaqirib, kallamni oldirdi. Yana xudo jon ato qildi, yetib keldim, — debdi.
Ernazar sahar turib çolni uyḡotibdi.
— Turing, ota! Yana sovçilikka boring! — debdi. Çol unamabdi.
Yigit qistabdi. Çol ōrnidan turib borib, yana podşohning eşigi tagini supura beribdi. Erta bilan uni yana podşohning oldiga olib kirişibdi. Çol podşohga: ”Sovçilikka keldim!..” debdi. Podşoh:
— ”Sen tirilib keldingmi? Joning qattiq ekan. Ōlmagan ekansan!” deb jallodini çaqirib:
— Buni tōrt bōlak qil! — debdi. Jallod çolni ōldirib, tōrt bōlak qilibdi.
Ernazar qarasa, çol yana yōq. Yana Kimyonazarni çaqirib, unga buyurib, çolni tiriltirib, olib kelibdi.
Çol şu tariqa podşohning ōrdasiga yetti kungaça sovçilikka bora berdi: podşoh çolni ōldiraverdi, u yana tirilib kelaverdi. Qirq birinçi kuni borganida, podşohning dono vaziri aytdi:
— E, podşohim! Siz çolni ōldira berasiz. Bu tirilib kela beradi. Bunda bir hikmat bor. Şoşmang! Çolni ōldirmang! Unga oḡir bir şart qōyamiz. Şu şartimizni bajarsa, qizimizni beramiz. Bajarmasa, bermaymiz, deb qat’iy qilib aytamiz,— dedi. Bu gap podşohga ma’qul bōldi. Çolga aytişdi:
— Senga uç kun muhlat. Şu muhlatning içida neça yuz ot, otga ortib tilla, kumuş; neça ming qōy, neça yuz tuya olib kelsang, qizimizni beramiz. Çol uyiga qaytib borib, Ernazarni ura ketibdi:
— Sen “Kal” meni şunça qiynading! — debdi. — Podşoh şunça narsalarni topib kelasan deb aytdi. Men uç kunda bu narsalarni qaydan topaman? — debdi. Şunda Ernazar.
— E, ota! Xursand bōlavering! Podşohning qizi endi ōzimizniki bōlibdi. Bu narsalarni men topib beraman, — debdi.
Oradan ikki kun ōtdi. Uçinçi kuni ham heç narsaning daragi yōq. Çolni vahima bosib, keçasi bilan uxlamay çiqdi. Erta bilan turib, Ernazarga aytdi:
— Qani topganing! Uç kun ōtdi. Heç narsa yōq. Menda tōrtta qōy, bir sigirdan boşqa nima bor? Nima qilamiz endi?— deb yigitni sōka ketdi. Yigit:
— Siz kōçaga çiqib qarang. Men tayyor qilgan narsalarni kōrasiz! — dedi. Ernazar erta bilan turib, Kimyonazarni çaqirib: “Podşoh aytgan qalinni ikki baravar miqdorda tayyor qilib, podşohning ōrdasiga jōnatilsin!” degan edi. Çol kōçaga çiqib qarasa, ot, mol, qōy, tuya heç qayerga siḡmaydi. Çol bu narsalarni kōrib, suyunib, podşohning ōrdasiga çopib yetib bordi. Borsa, podşoh bu narsalarning hisob-kitobiga yetmay, qōygani joy topolmay: “Bōldi! Yetadi endi! Bas endi!” deb baqirib-çaqirib turgan ekan.
Şu bilan orada quda-andalik iri boḡlanib ketdi.
Bir kuni Ernazar bozorda yursa, bir odam kuyib-pişib bir somsapazning ōçoḡiga ōt yoqyapti, kulga tuşgan kuyuk somsalarni terib yeyapti. Yaqin borib qarasa, ōrtança akasi. Ōzini tanitmay ōtib ketdi. Bir joyga borsa, bir odam kir ust-boş kiygan, soç-soqoli ōsib ketgan, eşakka axlat ortib, hammomning gōlohiga olib kirib ketyapti. Şunday qarasa, bu katta akasi ekan.
Ernazar uyiga borib, çalabuzarni qōliga olib dedi:
— Kimyonazar!
— Labbay, Nazar!
— Ikkala akamni olib kel!
Ikkala akasi yetib keldi. Ularni yuvintirib, soç-soqolini oldirib, yaxşi kiyimlarni kiydirib, olḡir quşday qilib qōydi. Yaxşi ot olib mindirdi.
Podşohning uçta qizi bor edi. Ernazar yaxşi kōrgan gōzal qizi kiçkinasi edi. Bir kuni podşoh uçala qizini boloxonaga çiqarib qōyib:
— Şaharning yigitlarini şu joydan ōtsin, kiçkina qizimga oşiq bōlgan çolning ōḡli ham şu yigitlar bilan birga ōtsin. Qizim ōşa yigitni yaxşi kōradimi, boşqani yaxşi kōradimi, ōzi tanlasin, — debdi.
Yigitlar ōta berdi. Ularning orasida Pirnazar bilan Xōjanazar ham ot minib ōtib qoldi. Şunda podşohning katta qizi Pirnazarga olma otdi. Pirnazar ot bilan boloxonaga çiqib, qizning peşonasidan ōpib, olib tuşdi. Ōrtança qizi Xōjanazarga olma otdi. Xōjanazar ham çiqib, qizning peşonasidan ōpib, olib tuşdi. Podşohning kenja qizi heç kimni yoqtirmadi. Şunda podşoh odamlaridan sōrab.
— Ōtmagan yana kim qoldi? — dedi. Odamlari suriştirsa, Ernazar ōtmagan ekan.
— Falon mahallada, bir çolning oḡilida yotgan bitta “Kal” ōḡli ōtmay qolibdi? — deyişdi. Podşoh:
— Aytinglar! U ham ōtsin! — dedi.
Şunda bir yaḡir eşakni minib, çolning “Kal” ōḡli Ernazar ham ōtib qoldi. Podşohning kiçkina qizi Ernazarni tanidi va ōrnidan turib, unga olma otdi. “Kal” eşak bilan çiqib, qizning ikki yuzidan ōpib, olib tuşdi. Şunda qizning opasi:
— He, ōl! Sen kelib-kelib, şu qirmoç kalni tanladingmi? — deb masxara qildi. Podşohning kiçkina qizi aytdi:
— Har kimniki ōziga, oy kōrinar kōziga. Mayli! Men kal bōlsa ham şu yigitga tegaman,— dedi.
Podşoh qirq keça-yu qirq kunduz tōy-tomoşa qilib, qizlarini bu aka-ukalarga berdi. Katta, ōrtança qizi va kuyovlarini yaxşi-yaxşi uylarga joyladi. Kiçkina qizi bilan “Kal”ni bōlsa, bitta otxonaga joyladi. Ernazar keçasi bōlganda Kimyonazarni çaqirib otxonani juda ham yaxşi uyga aylantirib, ōzi şahzodaga aylanib, tong otgunça bazmini qila berdi. Tong otganda uyni yana otxonaga aylantirib qōydi.
Ernazarning ikkala akasi kamon-ōqlarini olib, otlariga minib: “Biz ov ovlab kelamiz!” deb kōlga borib, heç narsa ota olmay, lab-lunjlari tuşib, qaytib kelişdi. Ertasi podşohning kenja kuyovi ōzining yaḡir eşagini minib ovga çiqib ketib, keçqurun ḡoz va ōrdaklarni eşakka yuklab olib keldi. Bir juft ḡoz bilan bir juft ōrdakni yaxşilab pişirib, podşohga: “Mana bu kiçik kuyovingizdan!” deb kirgizib yubordi.
Podşoh erta bilan ikkala katta kuyovini çaqirib kelib:
— Qani, sizlar ham ovga borib, ilvasin otib kelinglar-çi! Bir ilvasinxōrlik qilaylik-çi! — dedi.
Ikkala kuyovi yana ovga borib, keçgaça yurib, heç narsa otolmay, ikki qōllarini burunlariga tiqib qaytib kelişdi. Kenja kuyov bōlsa yaḡir eşagining ikki yoḡiga bittadan ikkita savatni osib çiqib, ilvasinni kōp otib, savatlarni tōldirib keldi. Yaxşilab pişirib, podşohga kirgizib yuboraverdi. Ikki akasi juda bōḡilişdi. Ular ukasiga:
— Hoy, kal! Bizga otib kelgan ḡoz va ōrdaklaringdan sotsang-çi! — dedi. Ernazar:
— Yōq, sotmayman! — dedi. Akalari: ”Sotgin!” deb yalinaverdi.
Şunda Ernazar aytdi:
— Bōlmasa, ikkalang yalanḡoç bōlasan! Orqalaringga tamḡa bosaman. Keyin ikkala savatdagi ilvasinni olib ketaverasan! — dedi.
Akalari: “Biz şu kalning nimasidan uyalamiz. Bossa, bosaversin!” dedi. “Kal” ularning orqasiga tamḡani qizdirib bosdi. Tamḡaning izi tuşib qoldi. Keyin ikkalasiga bir savatdan ḡoz, ōrdak berdi.
“Kal” yana savatlarini ilvasinga tōldirib, akalaridan burun uyiga yetib kelib, qōliga çalabuzarni olib:
— Kimyonazar! — dedi.
— Labbay, Nazar! — dedi.
— Bir tōqqiz ōrdakni, patini yulib, şirin qilib pişir! — dedi.
Bir tōqqiz ōrdak darrov pişdi. “Kal” ōrdak gōştlarini bir jonon tovoqqa bosib, podşohning oldiga olib kirdi. Podşoh bu ōrdak gōştlarini vazirlari bilan birga baham kōrdi. Hammalari: “Juda mazali ekan!” deb maqtaşdi.
Podşohning ikki kuyovi ham ōrdaklarni olib keldi. Ōlib-tolib, patlarini yulib, çala-çulpa pişirib, podşohga olib kirdilar. Podşoh bularning ōrdaklarini yemay:
— Ikkalang kalçalik ham bōlmading! — deb ḡazab qildi.
Bir kun dehqonlar podşohni xonadoni va butun amaldorlari bilan qovun sayliga aytişdi. Podşoh xonadoni va amaldorlari bilan birga qovun sayliga bordi. Uçala qizi va ikkala katta kuyovi ham borişdi. Ammo kenja kuyovi bormadi. Dehqonlar mehmonlarni yaxşi kutib oldilar. Podşohni va bola-çaqalarini baland joylarga ōtqazişdi. Dasturxonlarni yozib, ob-taom tortilayotgan paytda tilla egar, tilla yuganli otni minib, zar-zarbopga ōranib, bir şahzodasifat yigit yetib keldi. Uning otining ikki tomonida bittadan ikkita çiroyli it irḡib, ōynab kelyapti. Bu Ernazar edi. Uning peşvoziga odamlar çiqib, darrov otdan qōltiqlab olib, yuqoriga taklif etişdi. Şahzoda yuqoriga çiqib borib, ōz xotinining yoniga ōtirdi va xotinining peşonasidan bir ōpdi. Şunda xotinning ikki opasi:
— Bu kim? Nimaga seni ōpadi? — deyişdi.
— Bu erim! — dedi. Opalari:
— Yolḡon aytasan! — deb işonişmadi.
Ziyofatlar ketma-ket ōtib turar edi. Aşula, ōyin avjiga çiqdi. Ernazarning ikki akasi podşohning yonida ukasini sira pisand qilmay, tōrsayib ōtirişar edi.
Şunda podşoh ikkala katta kuyovlaridan qanday qilib ilvasinlarni ovlaganlari haqida sōrab qoldi. Ular qanday ov qilganlari haqida yolḡon işlatib gapirib beradilar.
Şunda Ernazar podşohga:
— Taqsir! Kuyovlaringiz yolḡon aytadi. Bular çumçuqning ham burnini qonatolmaydi. Bularga yordam berib, orqasiga tamḡamni bosganman, Işonmasangiz, tekşirib kōring! — deb podşohga tamḡani berdi. Podşoh bularning orqalarini oçirib kōrsa, şahzodaning aytgani tōḡri. Kuyovlari juda uyalib, şarmanda bōlişdi.
Qovun sayli tugab, hammalari qaytib kelişdi. “Kal” podşohga:
— Menga uç kunga ruxsat bersangiz. Bir işim bor edi. Qilib kelayin! —dedi. Podşoh ruxsat berdi. Ernazar bundan jōnab, daryoning labiga bordi. Çalabuzarni çaqirib:
— Kimyonazar! —dedi.
— Labbay, Nazar! — dedi. Ernazar:
— Şu suvning ustiga bir qasr yasagin! Tepasi osmonga, tagi suvga tegmasin! — dedi. Bir zumda suvning ustida şunday qasr bino bōldi. Kōrgan odamning oḡzi oçilib qoladigan, juda çiroyli qasr bōldi.
Ernazar qaynotasining oldiga qaytib borib:
— Mana, men keldim! Endi bizga ruxsat bering! Biz ketaylik,— dedi. Podşoh aytdi:
— Qayerga borasan? Ernazar aytdi:
— Bizning ham joyimiz bor. Qizingiz bilan borib, ōşa joyimizda turamiz.
Podşoh:
— Sening qayerda joying bor?
Ernazar aytdi:
— Sizni uyimizga ziyofatga çaqiramiz. Şunda borib kōrasiz.
Podşoh ruxsat berdi. Ernazar xotinini olib, qasrga jōnadi.
Qasrga şoti bilan çiqib, şotini yuqoriga tortib olib qōydi. Malika bilan şu joyda yaşay berdi. Ernazar ōzlariga nima kerak bōlsa, Kimyonazarni çaqirib aytadi, aytganlari darrov tayyor bōladi. Maişat, kayf-safoni surişa beradi. Ernazar ba’zan ovga çiqadi. Xotinini ham birga olib çiqadi. Agar xotinini qoldirsa: “Qasrga heç kimni çiqarmang! Agar ōzingiz pastga tuşib-çiqsangiz, şotini yana balandga olib qōying!” deb tayinlab ketadi.
Xayr, bular bu yerda şunday ayş-işrat qilib yota bersin. Endi gapni boşqa joylardan eşiting. Podşohning mamlakatida şunday ovoza bōlib ketdi: “Bir qatiqfuruş çol bor ekan-u, uning “Kal” ōḡli bor ekan. Şu “Kal” podşohning kiçkina qiziga uylanibdi. Qizning qaliniga şunça ming ot, şunça ming qōy, şunça ming tuya, ot va tuyalarning ustiga oltin-kumuşlarni ortib beribdi. Ōzi hozir falon daryoning yuziga tepasi osmonga, tagi suvga tegmaydigan qasr qurib, şu qasrda turar emiş” degan dung-u daroz gap tarqalib ketdi. Bu ovoza Qoraxon podşohning ham quloḡiga borib yetdi. Qoraxon podşohning bir ayyor, jodugar kampiri bor ekan. Darrov şoh jodugarni çaqirtirib kelib, unga:
— Falon podşohning bir “Kal” kuyovi bor ekan. U ”Kal” podşohning kiçik qiziga juda katta qalin beribdi, hali Odam Atodan beri heç kim bu qadar kōp qalin bera olgan emas. Ōşa “Kal” bir daryoning ustiga qasr qurgan emiş. Sen ōşa mamlakatga borasan. Şu “Kal” şunça narsalarni qanday muhayyo qila oldi ekan, qanday qilib suv ustiga, suvga tegmaydigan, muallaq qasr qurdi ekan, şularning sirini bilib kelasan! — debdi. Jodugar:
— Xōp, podşohim! Bu topşiriḡingizni bajarib kelaman! —deb jōnab ketibdi.
Jodugar kampir Ernazarning qasrini sōrab-sōrab topib boribdi. Borib, malikani çaqirib: “Men bir kimsasiz kampirman. Meni ōzingga xizmatçi qilib olgin! Xizmatingni qilib yuraman!”— debdi. Malika: “Bizga xizmatçi kerak emas!” debdi. Kampir ketmasdan ōn kungaça yalinib, pastda yota beribdi. Bir kuni malika eriga aytibdi:
— Pastda bir kampir ōn kundan beri meni xizmatçi qilib ol, deb yiḡlab yotibdi. Heç kimi yōq ekan. Şu kampirdan nima yomonlik kelar edi. Keling, şuni xizmatçi qilib olaylik! — debdi. Eri rozi bōlibdi. Kampirni qasrga çiqarib, ōzlariga xizmatçi qilib olişibdi. Kampir quloḡini ding qilib yura beribdi. Kampir diqqat qilsa, har kuni qozon qurilmay, gōşt-yoḡ, sabzi-piyoz, guruç tayyor qilinmay, şirin-şirin taomlar; un elab xamir qilinmay, yaxşi nonlar paydo bōlib qolar emiş. Jodugar: “Şoşma! Bunda bir gap bor!” deb diliga tugib qōyibdi.
Kampir malikaga ōzini yaqin tutib, ōzini juda jonkuyar kōrsatib, har xil şirin gaplar bilan uning kōnglini ovlay beribdi. Bir kuni Ernazar ovga ketib, bular ikkovi qolibdi. Şunda ayyor kampir malikaga:
— Ering juda alomat yigit. Xudoyo, qōşa qaringlar! Ering baraka topkur senga qança qalinlar beribdi. Mana bu qasrni quribdi. Bu bir mōjiza-ya! Eringdan bir sōrasang-çi! Şunça narsalarni qanday qilib tayyorladi ekan-a! — debdi.
Bu gaplar malikani ham qiziqtirdi. Kun keç bōldi. Malikaning eri ovdan keldi. Keçki ovqat ham ōtdi. Keçasi uyquga yotişganda malika eridan:
— Siz dadamga şunça narsalarni qayerdan topib bergansiz. Heç odamning aqli bovar qilmaydi-ya! Bu qasrni qanday qilib qurdingiz? — deb sōradi. Eri:
— Bu sir. Buni heç kimga aytganim yōq, sizga ham aytmayman, — deb aytmadi.
Ertasiga kampir yana ōrgatdi:
— Bu keça yotganda bōyniga osilib olgin! Siz meni yaxşi kōrmas ekansiz! Agar yaxşi kōrsangiz aytar edingiz, degin, — dedi. Ertasi kuni keçasi eri bilan yotganda, malika kampir aytganlarini qilib, erining bōyniga osilib, yiḡladi. Şunda eri aytdi:
— Men bu narsalarni mana şu tilsim çalabuzarning kuçi bilan qilganman, — deb çalabuzarning butun sirini xotiniga aytib qōydi. Malika:
— Men bu çalabuzarni şu kungaça sizda kōrmagan edim-ku! — desa, eri:
— Kunduz kuni çōntagimda yuradi. Keçasi yostiqning tagiga qōyib yotaman,— dedi.
Ertasi kampir:
— Ha, qizim, sōradingmi? —dedi.
— Sōradim! —dedi. Erining aytgan gaplarini kampirga aytdi.
Jodugar:
— Bōlmasa, bugun keçasi ering uxlaganda sekin çalabuzarni olib çiqqin-çi! Bir kōraylik, qanaqa ekan! —dedi.
Kun keç bōldi. Ernazar qaytdi. Malika uning yōliga çiqib: “Hormang!” deb borib, bōyniga osilib, quçoqladi. Keyin olib kelgan ilvasinlarini olib kirdi. Keçki ovqat yeyildi, içildi, oxiri bular uxlaş uçun yotişdi.
Keçasi osmonda yulduzlar çaraqlar, daryoning yoqimli suvlari ōynab oqmoqda edi. Osmondagi oy hamma yoqni yoritib turar, oy şu’lasi derazadan kirib, Ernazar bilan malikaning ōrinlarini yoritib turardi. Ovdan çarçab kelgan eri malika bilan uzoq gaplaşa olmay uxlab qoldi. Şunda eriga sezdirmay yostiqning ostidagi çalabuzarni sekingina oldi va kampirga olib çiqib kōrsatdi. Kampir malikaning qōlidan çalabuzarni olib, u yoq-bu yoḡini kōrgan bōldi. Şunda kampir malikani narigi xonaga bir işga buyurdi. Malika ōşa iş bilan ketganda kampir fursatni ḡanimat bilib, darrov çalabuzarga qarab:
— Kimyonazar! —dedi.
— Labbay, Nazar! —dedi.
— Kalni bir tōqayga olib borib taşla! Sōngra bu qasrni şu kōyiça Qoraxon podşohning şahariga olib borib qurasan! — dedi.
Jodugarning aytgani bōldi.
Ernazar subhi sodiq vaqtida bir tuş kōrdi: tuşida kōlga ovga borgan emiş. Ammo bu kuni heç narsa otolmabdi. Kōlda aylanib yursa, bir yōlbars çiqib, bunga qarab, irillab kela beribdi. Ernazar yōlbarsni qança mōljallab otadi, ōqi tegmaydi. Ōqlarini otib tugatadi. Yōlbars oḡzini oçib, yetib keladi. Ernazar çōntagidan çalabuzarni olib: “Kimyonazar!” deydi, Kimonazar kelmaydi. Şunda yōlbars kelib unga taşlanadi. Şu payt malika kōlga çōkib; “Dod, meni qutqaring!” degan tovuşi eşitiladi. Ernazar çōçib uyḡonib ketadi. Kōzini oçib qarasa, bir joyda botqoqqa botib yotibdi. Yigit: “Hay, attang! Otam: Piçoqni heç kimga kōrsatma!” degan edi. Men kōrsatib qōydim. Ham joydan ajraldim, ham yordan, deb xafa bōldi. Botqoqdan çiqib, boşi oqqan tomonga keta berdi. Bir joyga borsa, darvozasi temirdan, juda mustahkam bir qōrḡon turibdi.
Yigit darvozani taqillatdi. Darvozani oçib bir yoş ayol çiqib keldi. Ernazar şunday qarasa, otasi ōlganda bir çol olib ketgan kiçkina singlisi. Bular bir-birini tanişib, quçoqlaşib, yiḡlaşib kōrişişdi. Hol-ahvol sōraşdi. Qiz akasini uyiga olib kirdi. Akasi:
— Bu qanday joy? — deb sōradi. Singlisi:
— Bu devlarning makoni. Otam ōlganda borib meni olib kelgan çol odamxōr dev ekan. Bu ōşa devning joyi. Hali kelsa, sizni yeb qōymasin, men sizni duo ōqib, olma qilib, tokçaga qōyaman! — dedi.
Singlisi akasini ziyofat qildi. Bir zamon havo yurişib, şamol, bōron bōldi, momaqaldiroq gulduradi. Singlisi: “Dev kelyapti” deb duo ōqib, akasini olma qilib, tokçaga olib qōydi. Şamol-tōpolonning içida dev yetib kelib:
— Puf, odam isi kelyapti! Uyda odam bor, deb taşqarida tura berdi. Şunda malika aytdi:
— Kira bering! Otam ōlganda meni sizga olib çiqib bergan akam kelibdi! — dedi. Dev kirdi va:
— Qani akang? — dedi.
— Sizni, bilmasdan, yeb qōymasin deb, tokçaga olma qilib olib qōygan edim,— deb olmani olib, duo bilan yana odam qilib, devga tōḡri qildi. Dev Ernazar bilan kōrişib, sōraşib, gaplaşib ōtirdi. Uç kundan keyin dev Ernazardan hol-ahvol sōraydi. Ernazar butun bōlib ōtgan voqeani gapirib berdi. Şunda dev aytdi:
— Jodugar qasringizni uçirib ōtganda kōrgan edim. Uşlab olayin dedim, singlingiz unamadi. Endi men sizga har xil duolar ōrgatayin, — deb bir oygaça unga ismi a’zam ōrgatdi. Ernazar bir duo ōqib quş, yana odam bōlib qolar edi. Ernazar devdan iltimos qildi.
— Menga bunça duolarni ōrgatdingiz! Sizga rahmat! Endi menga yordam bering, men borib qasrni va çalabuzarni topib olib kelayin,— dedi.
Dev Ernazarni yelkasiga mindirib osmonga uçdi. Uçib borib-borib, neça toḡdan oşib, bir qōrḡon darvozasining oldiga tuşdi. Yelkasidan yigitni tuşirdi va:
— Bu qōrḡon ōrtança akamning qōrḡoni. Ōrtança singlingiz ham şunda turadi. Sizga ōrtança akam yordam qiladi, — deb dev yana uçib ketdi. Yigit şu joyda qoldi. Bir vaqt havo buzilib, şamol, bōron boşlandi. Yigit darvozani taqillatdi. Içkaridan bir ayol çiqib:
— Kim? — deb sōradi. Yigit singlisining tovuşidan tanidi va:

— Havo havodin oşdi,
Havoga bulut toşdi.
Oçmaysanmi, jon singlim,
Yurak tōlib, ḡam toşdi, —

dedi. Singlisi eşitsa, akasining tovuşiga ōxşaydi. Yuraklari urib ketdi: “Akam meni axtarib keldimikin?” deb darvozani oçib, kōçaga çiqdi. Qarasa, akasi ekan. Bular bir-birini tanişdi. Yiḡlab, kōrişib, içkariga olib kirdi. Akasiga:
— Hozir dev keladi, — deb dam solib, olma qilib, tokçaga olib qōydi. Bōron-tōpolon içida osmonda dev uçib keldi va pastga tuşmay, osmonda aylanib yura berdi. Xotini:
— Tuşing! — dedi.
Dev:
— Uydan odam hidi kelyapti! — dedi.
— Heç odam yōq! Tuşa bering! — dedi.
— Sen yolḡon aytyapsan! Uydan odam hidi kelyapti,— dedi.
— Otam ōlganda borganingizda, meni olib çiqib bergan akam kelibdi. Tuşa bering! — dedi.
Şunda dev tuşib, uyga kirdi va:
— Qani akang? — dedi. Xotini:
— Kōrsatsam, yeb qōymaysizmi? — dedi. Dev:
— Yemayman! — dedi. Şunda singlisi olmani oldi, duo bilan yana odam qilib, devga tōḡri qildi. Dev u bilan sōraşdi, gaplaşdi.
Ernazar devga hamma voqeani gapirib berdi. Dev yigitga duolar ōrgatdi. Ikkovi kaptar bōlib, devning katta akasinikiga uçib borişdi. Dev yigitni şu joyda qoldirib:
— Katta singling şu joyda turadi. Eşikni taqillatsang, çiqadi, — deb ōzi uçib ketdi.
Dev ketgandan keyin yana şamol, tōpolon boşlandi. Yigit darvozani taqillatdi. Bir ayol çiqib:
— Kim taqillatgan? — dedi. Ernazar katta singlisining ovozidan tanib:
— Menman? — dedi. Singlisi kelib eşikni oçdi. Aka-singil bir-birlarini tanişib, sōraşdi. Qiz akasini uyiga olib kirdi. Ikkalasi gaplaşib ōtirdi.
Bir vaqt yana havo buzilib, jala quydi. Şu tōpolonda katta dev yetib keldi. Qiz akasini igna qilib, yoqasiga sançib qōydi. Katta dev kelib, bu ham pastga tuşmasdan osmonda tura berdi. Xotin:
— Tuşmaysizmi? — dedi. Dev:
— Uydan odam hidi kelyapti,— dedi.
— Odam yōq, tuşa bering, — dedi. Dev:
— Yolḡon aytasan! — dedi. Şunda xotini:
— Otam ōlgan kuni borganingizda meni sizga olib çiqib bergan akam keldi. Tuşa bering! — dedi.
Dev tuşib uyiga kirdi.
— Qani akang? —dedi. Xotini:
— Yeb qōymaysizmi? — dedi. Dev:
— Yemayman. Kōrsataver! — dedi.
Şunda singlisi yoqasidagi ignani olib, bir duo ōqib dam solib, yana odam qilib qōydi. Yigit dev bilan sōraşdi. Bular ham har tarafdan gaplaşib ōtirişdi. Yigit nima iş bilan kelganligini va boşidan ōtganlarni devga gapirib berdi. Dev uç oygaça yigitga har xil tilsimlarni ōrgatdi. Yigit devga aytdi:
— Siz menga yordam qiling! Borib qasrimni olib kelayin,— dedi. Dev aytdi:
— Qasringiz şu joydan uçib ōtgan edi. Men uşlab olay desam, singlingiz unamadi. Endi turing. Qoraxon podşohning şahriga boramiz! — dedi. Ikkalalari loçin bōlib uçib, Qoraxon podşohning yurtiga yetib borişdi. Yerga qōnişdi. Dev yigitga aytdi:
— Siz keçgaça şu joyda turasiz. Keç bōlganda musiça bōlib, Qoraxon podşohning derazasiga qōnasiz. Qoraxon podşoh yotgandan keyin, çumçuq bōlib uyiga kirasiz. Yostiḡining tagidan çalabuzarni olasiz! — deb ōzi orqasiga qarab uçib ketdi. Ketayotib:
— Qasrni qōlga kiritsangiz, bizning joyga qōnib ōting. Bizning ham kōnglimiz taskin topsin!— dedi.
Yigit keçgaça ōtirdi. Namozi asr bōlganda bir tilsim ōqib, musiça bōlib uçdi va Qoraxon podşohning derazasiga borib qōnib: “huv-huv”lab sayray berdi. Keçasi bōlib, Qoraxon podşoh uxlab qoldi. Şunda yigit yana bir duo ōqib, çumçuq bōlib, uyning içiga kirdi. Kirsa, Qoraxon podşoh uxlayotgan ekan. Sekin borib, yostiḡini kōtarib, ostidan çalabuzarni qōliga oldi. Uyning bir çekkasiga olib kelib:
— Kimyonazar! — dedi.
— Labbay, Nazar! — dedi. Ernazar Kimonazarga hazillaşib, quloḡining tagiga bir tarsaki solib:
— Qayerda eding?! — dedi. Kimonazar ham Ernazarning quloḡining tagiga bir tarsakini tuşirib:
— Şu yerda edim,— dedi. Ikkalasi quçoqlaşib kōrişib, kulişdi, yigit aytdi:
— Nimaga bu yerlarga kelib qolding? — dedi. Çalabuzar aytdi:
— Men ōzim kelibmanmi? Meni kim qōliga olsa, ōşaning quliman. Nima iş buyursa, qilaman. Senga otang: “Piçoqni heç kimga kōrsatma, sirini birovga aytma!” degan edi. Sen xotiningga aytding. U bilmasdan jodugar kampirga aytdi. Jodugar şu işlarni qildi! — dedi. Yigit:
— Malika qani? — dedi.
— Malikani podşoh ōz nikohiga olmoqçi edi, malika rozi bōlmadi. Podşoh kōp qiynoqlarni berib, bir uyga qamab, kampirni unga qorovul qilib qōydi,— dedi. Yigit:
— Podşoh bilan kampirni toş qilib qotirib qōy, — dedi.
Kampir bilan Qoraxon podşoh toş bōlib qotib qoldi. Ernazar malika qamalib yotgan xonaga borsa, malikaning jamoli uyni yoritib turibdi. Ōzi oh urib:

Şovvozimdan judodurman,
Boşimda soyabonim yōq.
O, ḡamim ḡam toḡidan oşdi,
Ani ayturga yorim yōq! —

deb yiḡlayapti. Şu zamon yigit eşikni oçib kirdi. Har ikkalasi bir-birini quçoqlab, yiḡlab kōrişdi. Yigit malikasiz juda qiynalganini yoriga bildiriş uçun:

— Daraxtsiz hovliga kirdim,
Boşimdan oftob ōtdi! —

dedi. Şunda malika:

— Bōyingdan aylanay yorim,
Sening qadring yomon ōtdi,—

dedi. Yigit çalabuzarni çaqirdi:
— Kimyonazar,
— Labbay, Nazar!
— Qasrni ōz joyiga olib borib qur!— dedi.
Qasr osmonga kōtarilib uçdi. Qasr Ernazarning singillarining qōrḡoni ustidan uçib ōtdi. Singillari va devlar bularni kōrib, xursand bōlib qolişdi.
Qasr ōz joyiga qurildi. Malika bilan yigit yana topişib, şodlikda umr ōtkaza berdi.
Kunlardan bir kuni Ernazar borib, qaynatasi bilan kōrişib, uni hamma amaldorlari bilan birga ziyofatga taklif qildi. Podşoh xotinlari, qizlari, kuyovlari va hamma amaldorlari bilan kenja kuyovnikiga ziyofatga keldi.
Ernazar bōlsa, “Kal” taxlitidan çiqib, şahzodalardek kiyindi. Kimyonazarga buyurib, podşohning yōliga gilamlar yozdirib, yōlning ikki tomoniga kelişgan yigit va qizlarni qatorlaştirib qōydi. Podşoh kelganda bular: “Xuş kelibsizlar!” deb egilib salom qilib turdi, otlarini olib boḡladi. Podşoh odamlari bilan qasrga çiqib joylaşdi. Podşoh qarasa, kuyovi kal emas, juda kelişgan yigit. Podşoh hayron qoldi. Kelganlarning hammasi yigitning işlariga qoyil qolişdi. Ernazar bilan xotini ikkovi kelganlarni ziyofat qildi, ōyin-kulgilar bōldi. Kelganlarning hammasiga sarpo berişdi.
Eng oxiri yigit podşohning yakka ōzini bir xonaga olib kirib, unga boşidan ōtgan hamma voqeani gapirib berdi. Podşoh bu gaplarni eşitib: “E, bolam! Men seni bilmabman! Tanimasni siylamas bōlibdi! Endi xafa bōlmaysan! Sen mening ōrnimga podşoh bōlgin. Men sening davlatingda umr ōtkazayin!” dedi. Ernazar Kimyonazarga aytib, Qoraxon podşoh bilan jodugar kampirni yana tiriltirdi. Podşoh dor qurdirib, bu ikkovini dorga ostirdi.
Podşoh odamlari bilan ōz joyiga qaytib borib, Ernazar bilan qiziga yana qirq keça-kunduz tōy qilib berdi. Ōz ōrniga Ernazarni podşoh qildi, boyagi qatiqfuruş çolni olib kelib, ikkalasi ulfat bōlib, avḡon boḡida yota berdi. Şunday qilib, hammalari murod-maqsadlariga yetişibdi.