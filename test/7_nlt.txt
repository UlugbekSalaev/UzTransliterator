Muhabbat Yōldoşeva. Qirmizi olma (hikoya)

Şohida maktabdan qaytib, kiyimlarini almaştirdi-da, endigina keçagi ovqatdan qolganini isita boşlagandi hamki, devor oşa qōşni hovlidan Diyoraning ovozi eşitildi:
— Şohi, hov Şohi!
Bir neça soniyadan sōng ikki hovlini ajratib turgan devor uzra Diyoraning qōhlikkina çehrasi kōrindi. Diyora qōşnisining hovlisiga alanglarkan, oşxona tomonda qōlida kapgir uşlab turgan Şohidaga kōzi tuşib, başarasini bujmaytirdi.
— Ōl-a, mundoq bir ovozingni ham çiqarmaysan-a? “Şohi, Şohi” deyaverib-ku, tomoḡim qirilib ketdi!
— Hamma ham senga ōxşab dakan xōrozdek qiçqirib, olamni buzavermaydi-ku? — dedi Şohidaning ensasi qotib. — Menda esa baqiriş qobiliyati yōq.
— Voy-bō, mijḡov bōlma, — Diyora burnini jiyirsa-da, aslida içida kiri yōq, quvnoq qiz bōlgani uçun ham uzoq arazlaşga çidayolmay, beixtiyor kulimsiradi. — Bōpti, minḡirlaşni bas qil. Biz qizlar bilan olma tergani bormoqçimiz. Sen ham biz bilan birga borasanmi-yōqmi, şundan gapir.
— Qaydam, oyim uyda yōqlar, — dedi Şohida ikkilanib. — Sōramay ketaversam…
— E-e, yoş bolamiding, şuniyam sōrab ōtiradigan? — dedi Diyora dugonasini kōndirişga astoydil urinib. — Senga pul tōlaşsa bōldi-da, tōḡrimi? Yuraqol, Şohi, neça quti terganingga qarab pulini naqd berişarkan!
Endi Şohidaning ikkilanişiga asos qolmagandi. Bu yil yozda oyisining tobi qoçib, ança vaqt uyda yotdi, şuning uçun ham maktab boşlanişi oldidan Şohida bilan Şoiraga yangi forma olib berolmadi. Oḡirçiliklarni kōraverib, kōnikib ketgan qizlar onasi ōquv anjomlarini olib berolganiga ham şukr qilib, bulturgi kiyimlarini kiyib yurişibdi. Indaganlarida ham nima bōlardi, axir topib-tutib, ta’minlab qōyadigan dadasi bōlmasa…
Dadasining olamdan ōtganiga ham olti yil bōldi. Eng kiçkina ukasi Bositjon ōşanda olti oylik edi, beçora hatto dadasini eslolmaydi ham. Ōşandan beri oyisi uç farzandini boqiş uçun ōzini ōtga-çōqqa uradi-yu, biroq ayol boşi bilan topgani urvoq ham bōlmaydi: biriga yetsa, boşqasiga albatta yetmaydi.
Diyoraning taklifi Şohidani ōylantirib qōyganligini boisi ham şu edi. Agar qizlar bilan birga olma terişga çiqib, bir oz pul işlab topsa, oyisiga harna yordam bōlarmidi…
— Bōlaqol, Şohi, namunça kōp ōylayverasan? — norozi ohangda minḡirladi Diyora. — Ōyçi ōyini ōylagunça, tavakkalçining işi bitadi! Nima deysan?
— Bōpti, hozir kiyinib çiqaman.
Şoşqaloq Diyora Şohidaning oxirgi sōzlarini eşitmayoq pastga tuşa boşlagandi. Zum ōtmay qōşni hovlidan itning akillagani, keyin Diyora ovozining boriça qarḡangani eşitildi. Diyora narvondan tuşayotib, devor tagida uxlab yotadigan iti Momiqning duminimi yoki panjalarinimi bosib olgan bōlsa kerak.
Şohida çelak kōtarib çiqqanida, ularning darvozasi yonida tarvaqaylab ōsgan balxitut tagida Malohat, Zulfiya, Kamola, Halima va Barno yiḡilib, kutib turişardi. Qizlar gangir-gungur suhbatlaşgança olmazor tomon yōl olişdi.
Ular yetib kelişganida, olmazorning içi odamga tōlib ketgandi. Çelak yoki yoḡoç qutiga tōlatilgan olmalarni kōtargan ayollar, ōquvçi bolalar, narvon uşlagan işçi erkaklar bir-biriga gap otişar, hazillaşişardi. Olmazorning bir tarafida yuqori sinfda ōqiydigan yigitçalar tōplanib olişgan bōlib, magnitofonda aşulani varanglatib qōygança, olma terayotgan qizlarga zimdan qarab-qarab bir narsalarni sirlaşişar, keyin diqqatni ōzlariga tortiş uçun ovozining boriça dōrillab kulişardi. Qayoqqa qaramang, yoḡoç qutilarga tōlatib qōyilgan qirmizi olmalarni kōrasiz, ulardan taralayotgan xuşbōy islar dimoqni qitiqlab xayolni olib qoçadi.
Olmalarning xuş iforiga mast bōlib, işga kirişib ketgan Şohida keç bōlganini ham payqamay qoldi. Va, nihoyat, iş vaqti tugab, olmaçilik brigadasining boşliḡi Ne’mat aka yordamga kelgan ōquvçilarga iş haqlarini ulaşa boşladi.
Navbati kelib, brigadirning yoniga yaqinlaşgan Şohida hayratdan qotib qoldi: u ōquvçilarning orasida eng kōp — yigirma beş quti olma teribdi va işlagan iş haqi uç sōm-u yigirma beş tiyin bōlibdi. Ne’mat akadan pulini olarkan, hayajondan Şohidaning yuragi qinidan çiqqudek bōlib urardi. Aytişga oson, axir bu qançalik katta pul-a? Maktabga kiyadigan forma kōylak olti sōm-u sakson tiyin turadi, Şohida esa bir kungina işlab, uning yarim pulini işlab topibdi. “Ertaga ham olma tergani kelaman, — deb ōyladi qiz içida. — Balki olma teriş mavsumi tugaguniça Şoira ikkovimizga forma kōylak olişga yetadigan pul işlarman…”
— Barakalla, judayam çaqqon qiz ekansizlar, — dedi Ne’mat aka ularni maqtab. — Ertagayam yordamga kelinglar, xōpmi, qizlarim?
Pullarni tarqatib bōlgan brigadir kajavali mototsikliga minib, idoraga hisobot topşirgani ketdi, işçi ayollar ham asta-sekin uylariga tarqala boşlaşdi. Şohida bilan birga kelgan qizlar ham birpas olma tagida dam olgan bōlib, u yoq-bu yoqdan gaplaşib ōtirişdi.
— Bōldi, qizlar, turaylik, — dedi nihoyat qizlarning içida eng kattasi bōlgan Barno. — Hademay, Sobir qorovul ham kelib qoladi.
— Voy turqi qursin ōşaning, otini ham eslama, taḡin quloḡi kōrinib qolmasin, — xandon taşlab kuldi Zulfiya. — Turinglar, ketdik!
Qizlar daraxt tagida turgan çelaklarini qōlga olişdi. Şohidaning hayratdan oḡzi oçilib qoldi: qizlarning çelaklari yirik-yirik qirmizi olmalar bilan liq tōla edi.
— Olmani nima qilasanlar? — sōradi u ajablanib Diyoradan.
— Voy, qiziqsan-a, nima qilardik, yeymiz-da! — Diyoraning ōrniga gap qotdi şaqildoqqina Kamola.
— Namunça gap sotasanlar-a?! — ensasi qotib dedi Malohati qadamini tezlatarkan. — Birovniki şirin bōladi! Agar bilmasang, endi bilib olding! Bōl, qadamingni tezlat, agar Sobir qorovulning qōliga tuşib qolsang, ōldim, deyaver…
Xuddi Malohat ismini aytişini kutib turgandek olmazorning narigi çekkasida doimo mast-alast yuradigan Sobir qorovulning qorasi kōrindi. Alpang-talpang yurib kelişidan uning hozir ham kayfi taraqligi sezilib turardi.
— Qoçinglar, qizlar! — çinqirdi Barno va şamoldek yelgança yugurib ketdi.
Şohida nima gapligini anglab yetguniça, dugonalari ança nariga borib qolişdi. Garçi heç narsaga aqli yetmagan bōlsa-da, u ham çelagini kōtargança dugonalarining ortidan yugura ketdi.
Kun bōyi işlab, qattiq çarçagan Şohida şamoldek yelib ketayotgan qizlarga yetib olişga intilib, kuçining boriça yugurarkan, yalangoyoqlariga urilib, tikanlarini sançayotgan yantoqlar va çitirlarni hatto sezmasdi ham, xayolida esa faqat “Işqilib, Sobir qorovul menga yetib olmasin-da!” degan ōy çirpirak bōlib aylanardi, xolos.
Kutilmaganda oyoḡi ōtlarga ilaşdi-yu, Şohida ōzini ōnglab ololmay, yerga yuztuban yiqildi. Qizning kōz oldi qoronḡilaşib, boşi gir-gir aylanib ketdi. U bir amallab qaddini rostlaganida, şirakayf Sobir qorovul allaqaçon yonida turar va kōzlarini mastona suzib tikilgança, qizni tanib olişga urinardi.
— Kimning qizisan? — deb sōradi nihoyat Sobir manqalanib, qarşisida dir-dir titrayotgan qizçadan kōzini uzmay.
Şohida qōrquvdan duduqlana-duduqlana onasining ismini aytdi.
— Ha-a, Salimaning qiziman, degin?
Sobir qorovul oyoḡi ostida dumalab yotgan çelakni bir tepdi. Çelak daranglagança bir neça qadam nariga uçib ketdi.
Şohida qōrqqanidan dir-dir titragança, piqillab yiḡlab yubordi. Uning quloqlari tagida Malohatning “Sobir qorovulning qōliga tuşsang, ōldim deyaver” degan gaplari jaranglab turardi.
— E-e, yiḡlama-ey! Nima, seni yeb qōyyapmanmi? — tōnḡilladi Sobir qorovul bir zum ōylanib turgaç. — Bor yōqol, uyingga jōna!
Şohida bir neça qadam narida dumalab yotgan çelagini olişni ham unutgança uyi tomon yugura ketdi. Sobir qorovuldan osongina qutulganiga hamon işongisi kelmay, uyi tomon quşdek uçib ketayotgan qizaloq ortiga ōgirilişni xayoliga ham keltirmasdi. Agar ōgirilganida bormi, Sobir qorovulning hamon ōşa joyda bir narsalarni ōylab, bir muddat qaqqayib turganini, keyin esa Şohidaning çelagini olib, olmazorga kirib ketganini kōrgan bōlardi…
Keçqurun Şohida işlagan pullarini xuddi ulkan boylikni hadya etayotgandek bir ḡurur bilan onasiga topşirdi. Gap orasida yana bir neça kun olma terişga çiqişini, ōşanda ōzi bilan singlisiga forma kōylak olişga yetadigan pul işlab olişini, balki Bositjonga ham ul-bul olişga ortib qolişi mumkinligini aytib ōtişni unutmadi.
Salima opa ōzi pul topa olganidan kōksi toḡdek kōtarilgan qizaloḡining bir olam rejalarini indamay eşitarkan, mijjalariga qalqqan qaynoq yoş tomçilarini bildirmay artib oldi. Içida “Dadang tirik bōlganida, şu yoşingdan pul işlab topişga orzumanda bōlarmiding-a?” degan ōy ōtdi-yu, dard-dunyosi qoronḡi bōlib ketdi. Biroq qizini xafa qilişni istamay, içidan qirindi ōtsa-da, asta jilmaydi.
Ertasi kuni Şohida darslar tugaguniça zōrḡa çidab ōtirdi. Qaniydi, darslar tezroq tugasa-yu, yana olmazorga borişsa edi! Bugun keçagidan ham kōproq ḡayrat bilan işlaydi, qizlar bilan kamroq gaplaşadi. Işqilib, vaqt tezroq ōtsaydi-ey…
Sinf eşigining qattiq-qattiq taqillaşi Şohidaning xayolini bōldi. Eşikni oçib qaragan adabiyot muallimasi Şohidaga ōgirilib qaradi-da, uni çaqirib kelişganini aytdi va darsini ōtişda davom etdi. “Oyim kelgandir” deb ōylagan Şohida eşik oldida xōjalik direktorining kotibasi turganini kōrib, hayron bōldi.
— Yur, — dedi kotiba buyruq ohangida.
— Nega? Qayoqqa? — yurak yutib, asta sōradi Şohida.
— Yoş bola kōp gapirmaydi, ōziga aytilgan işni bajaradi, — jerkib berdi kotiba ayol.
Şohida kotiba ayol bilan birga maktabdan yarim bekatça narida joylaşgan xōjalik idorasiga yetib borib, direktorning xonasiga kirganida, u yerda ōzining onasi, Sobir qorovul, olmaçilik brigadasining boşliḡi Ne’mat aka, xōjalik direktori va xotin-qizlar qōmitasining raisasi bōlib işlovçi Muharram opa ōtirişganini kōrdi. Bir burçakda rangi quv ōçib ōtirgan onasining avzoyidan qandaydir kōngilsizlik yuz berganini darrov sezgan qizçaning yuragi taka-puka bōlib, kōzlariga yoş tōla boşladi.
— Qizim, qōrqma, beriroq kel, — dedi Muharram opa muloyimlik bilan. Ayolning mayin ovozidan sal kōngli tinçigan qiz yaqinroq kelgaç, ohista sōradi — Şohidaxon, qizim, manavi sening çelagingmi?
Şundagina Şohida direktorning stoli ustida turgan çelakni kōrdi. U ōzining çelagini darrov tanidi. Çelak yirik-yirik, qip-qizil olmalarga tōla edi.
— Ha, — asta boş irḡadi qiz. — Mening çelagim.
— Yaxşi, — Muharram opa direktorga qarab, asta boş irḡadi. — Xōş, qizim, keça olmazorda hammadan kōp işlabsan, iş haqingni ham olibsan, faqat… nega yana olma ōḡirlading?
— Olma ōḡirladim-m? — Şohida hayronligidan Muharram opaga anqayib qarab qoldi. Keyin ōziga tirjayib qarab turgan Sobir qorovulga kōzi tuşdi-yu, qōrqqanidan yuragi duk-duk ura boşladi. — Yōq… yōq, men olma ōḡirlaganim yōq!
— Bōlmasa, manavi olmalarni men ōḡirlabman-da? — manqa ovozda ōşqirdi Sobir qorovul qizçaga ōqrayib. — Keça keçqurun qizlar bilan birga qoçib ketayotganingda ōzim tutib oldim-ku! Qani, gapir, şeriklaring kim edi?!
— Bas qiling! — Muharram opa keskin ovozda uning gapini bōldi. Keyin sal ōzini qōlga olib, buyurdi. — Bōpti, siz işingizga boravering. Jazolaşni esa ōzimizga qōyib bering!
— Xōp, xōp, opajon, — Sobir ikki qōli kōksida, egilgança tisarilib, eşik tomon yurdi. — Men faqat jamiyatimizga ziyon keltirayotgan ōḡrilarning payi qirqilişini xohlayman-da…
Sobir qorovul vaysagança eşikdan çiqib ketguniga qadar, xonadagilar unsizgina uning izidan tikilib turişdi.
— Jamiyatning posboni sen bōlsang… — ensasini qotirdi Muharram opa hamon bir sōz aytmay ōtirgan direktor bilan Ne’mat akaga ōgirildi. — Xōş, endi nima qilamiz?
Ne’mat aka yelka qisdi, direktor esa ranglari dokadek oqarib, tilsiz-jaḡsiz qotib ōtirgan Salima opaga, keyin dir-dir titragança hamon kōz yoşlari yuzini yuvayotgan Şohidaga qaradi.
Ōrtaga oḡir sukunat çōkdi. Nihoyat, direktor ōrnidan turib, Şohidaga yaqinlaşdi.
— Qizim, qōrqma, seni urişmaymiz, — dedi muloyim ohangda, keyin asta sōradi. — Şohida, qizim, ayt-çi… olmani kimga oluvding? Nima, uyingizda olma yōqmi?
— Men… olma… olganim yōq, — tutila-tutila zōrḡa gapirdi Şohida. U endigina bōlib ōtgan voqeani anglay boşlagan edi. — Amakijon, men bittayam olma olganim yōq!
Qiz boşqa gapira olmadi, ovozining boriça baralla yiḡlab yubordi. Yiḡlayverdi, yiḡlayverdi, sira ōpkasini bosib ololmadi. Uning yonidagi kattalar esa boşlari qotgança, gap-sōzsiz qotib turişardi.
— Bōpti, hammasi tuşunarli, — oxiri sukunatni buzdi Muharram opa. — Qizim, ōzingni bos, olmani sen olmaganingga işondik. — Keyin u hamon yerga qaragança çurq etmay ōtirgan Salima opaga qaradi. — Salima, qizingni olib ketaver. Biror anglaşilmovçilik bōlgan, şekilli, buni ōzimiz hal qilamiz.
Salima opa indamay qizining qōlidan tutdi-yu, xonadan çiqib ketdi.
— Anvarjon, siz bu yerda yangi kelgan odamsiz, kim nima desa, quloq qoqmay işonavermang, — dedi Muharram opa xōjalik direktoriga qarab. — Endi gapni eşiting, bu voqeaning tagida yotgan “nim kosa”ni sizga aytib beray. Mana şu Salima mening kenja ukam bilan bir sinfda ōqigan. Juda gōzal qiz edi, ortidan qişloqning manaman degan yigitlari ergaşib yurişardi. Şu jumladan, mana şu Sobir piyonista ham. Tōḡri, u paytda piyonista emasdi-yu, mayli-da… Sobir oçiqdan-oçiq Salimaning izidan ergaşib yurardi, ketma-ket sovçi jōnataverib, qizning ota-onasini bezorijon qilgandi. Ammo qança yigitlar yōliga kōz tikkan Salima kutilmaganda qişloḡimizga yōllanma bilan işga kelgan zootexnik yigitga turmuşga çiqib ketdi, oşiqlarining bari çapak çalib qolaverişdi. Şahardan kelgan zootexnik yigitga xōjalikdan uy berilganidan sōng u Salimaga uylandi. Biroq beçora Salimaning peşonasi şōr ekan-da, eri ayni qirçillagan yigit yoşida saraton tufayli olamdan ōtdi-ketdi. Şuning uçun ham Salima yolḡiz boşi bilan uç bolasini boqib, oyoqqa turḡizyapti. Endi manavi “ōḡirlik” masalasiga kelsak, bir vaqtlari Salima unga tegmagani uçun Sobir ōç olmayaptimikan, deb ōylab qoldim. Qizçaning ahvolini kōrdingiz-ku, ōḡirlik qilganga ōxşaydimi, axir?
Ōyçan nigohi kōp narsalarni xayolidan ōtkazayotganini bildirayotgan direktor indamaygina boş irḡadi…
Salima opa qizini yetaklab taşqariga çiqqanida, idora darvozasi oldida sigaretini burqsitib turgan Sobir qorovulni kōrdi. U indamay ōtib ketmoqçi edi, ammo Sobir uning yōlini tōsdi.
— Ha-a, sinfdoş, qizing ōḡirlik qilgan bōlsa, ayb bizdami? — dedi u tirjayib. — Agar ōz vaqtida şaharlik mirquruqni afzal bilmay, menga turmuşga çiqqaningda, ōtirarding boyvuçça bōlib, bolang ham olma ōḡirlab, qornini tōydirmasdi…
Sobir qorovulning gapi oḡzida qoldi. Salimaning zarb bilan urilgan muştidan kōzidan ōt çaqnab ketgandek bōldi. Gandiraklab ketgan Sobir ōziga kelganida, Salima qizini yetaklab, ança narida ketib borardi.
— Manjalaqi-ey, haliyam ōzgarmabsan-a?! — deb qiçqirdi Sobir va eski odatiça bolaxonador qilib sōka ketdi. — Şoşmay tur, hali qizing ōḡirlik qilgani uçun bir qamalib ketarmidi? Ōzing kelarsan oldimga kōzingni suvini oqizib…
Oradan yillar ōtdi. Olma voqeasi ham unut bōldi. Salima opaning farzandlari ulḡayib, el kōziga kōrinib qolişdi. Şohida uç yil uringaç, oxiri tibbiyot oliygohiga ōqişga kirdi, keyin aspiranturada ōqib, ilm yōlidan ketdi. Mahallaning ḡiybatçi xotinlari “Salimaning tōnḡiçi qariqiz bōlib qoladi-yov…” deb fol oça boşlaganlarida, kutilmaganda ōzi bilan birga ōqigan va tibbiyot fanlari nomzodi bōlişga ulgurgan yigitga turmuşga çiqib ketdi. Singlisi Şoira muhandislikni tanladi, katta korxonaga işga joylaşdi, oxiri boşliq muovini darajasigaça yetişdi. Hozir uning tagida qōşa-qōşa maşina, aytgani-aytgan, degani-degan. Bositjon esa katta opasining izidan borib, şifokorlikni tanladi, keyin esa ōzining xususiy şifoxonasini oçib, onasini şaharga kōçirib olib ketdi.
Agar bir voqea yuz bermaganida edi, bu hikoya ham yozilmagan bōlarmidi…
Xullas, kunlarning birida, keçga tomon Bositjonning uyiga qişloqdan mehmon keldi.
— Xolajon, men Sobir akaning kenjasiman, — dedi maşinada kelgan yigit Salima xola ōzini tanimaganini darrov sezib.
— Ha-a…
Salima opa nima deyarini bilmay, bir zum tek qotdi. Darrov kōz oldiga Sobir qorovulning içkilik içaverganidan salqib ketgan başarasi, qizini olma ōḡirlaganlikda ayblab tuhmat qilgani, çelak tōla qizil olmalar keldi. Yuragi tubiga kōmib yuborilgan xotiralar boş kōtardi, kayfiyati buzildi.
Salima opa yuragida sançiq paydo bōlganini sezdi, ammo tinçlanişga va ōzini bosişga urinib, hamon qarşisida sukut saqlab turgan yigitçaga qaradi:
— Qani, mehmon, uyga kiring.
— Yōḡ-e, mehmonga kelganim yōq, — dedi yigit xijolatomuz kōzini çetga olib. — Bilasizmi… dadam oḡir yotibdilar, tildan qolganlar, bir haftadan beri jon berolmayaptilar. Qişloḡimizdagi Muharram buvi dadam sizni juda qattiq xafa qilganlarini, to sizdan keçirim sōramaguniça jonlari uzilmasligini aytyapti. Şunga…
Salima opa ōylanib qoldi. Ōtmiş xotiralari xarsang toşdek bōlib yurakni eza boşladi, xayolidan “Xoling şu ekan-ku!” degan ōy ham ōtdi. Ammo u ōzini tutdi. Axir bu dunyo — keçirimli dunyo. Agar yomonlikka faqat yomonlik bilan javob qaytarilaversa, dunyo dunyo bōlarmidi… Axir Alloh ōz bandalariga keçirimli bōlişni inoyat etgan-ku…
Salima xola şu xayollar bilan keliniga tezgina qişloḡiga borib-qaytişini tayinladi-da, yigitning maşinasiga ōtirdi.