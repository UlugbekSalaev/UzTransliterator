2020-yil, 1-may
Lyublyana, Sloveniya
Morrining seshanba darslari Muallif: Mich Elbom
Ingliz tilidan Maqsud Salomov va Gulsanam Roziqova tarjima qildi.
OGOHLANTIRISH: Mazkur kitobdan tijoriy maqsadlarda foydalanish taqiqlanadi. Tarjimonlar ushbu tarjima uchun mualliflik huquqini oʻzlarida saqlab qoladilar.
Tarjima qilingan manba havolasi: https://www.stcs.org/view/7786.pdf
Maqsud Salomovning telegramdagi shaxsiy blogi: https://t.me/maksudkhon
Mundarija
Oʻquv dasturi 1
Oʻquv rejasi 2
Talaba 7
Koʻrgazmali qurollar 9
Uchrashuv 13
Sinfxona 16
Davomat 20
Birinchi seshanba: borliq haqida suhbatlashamiz 24
Ikkinchi seshanba: Oʻz-oʻziga achinish haqida suhbatlashamiz 28
Uchinchi seshanba: pushaymonlik haqida suhbatlashamiz 31
Koʻrgazmali qurollar: ikkinchi qism 35
Professor 37
Toʻrtinchi seshanba: oʻlim haqida suhbatlashamiz 41
Beshinchi seshanba: oila haqida suhbatlashamiz 46
Oltinchi seshanba: his-tuygʻular haqida suhbatlashamiz 52
Professor: ikkinchi qism 57
Yettinchi seshanba: keksayishdan qoʻrqish haqida suhbatlashamiz 60
Sakkizinchi seshanba: pul haqida suhbatlashamiz 64
Toʻqqizinchi seshanba: mehr barhayot qolishi toʻgʻrisida suhbatlashamiz 67
Oʻninchi seshanba: oilaviy hayot haqida suhbatlashamiz 73
Oʻn birinchi seshanba: jamiyatimizda mavjud anʼanalar haqida suhbatlashamiz 79 Koʻrgazmali qurollar: uchinchi qism 83
Oʻn ikkinchi seshanba: kechirimlilik haqida suhbatlashamiz 85
Oʻn uchinchi seshanba: mukammal kun haqida suhbatlashamiz 89 Oʻn toʻrtinchi seshanba: xayrlashamiz 94
Bitiruv oqshomi 98
Xotima 99
1
Oʻquv dasturi Keksa professorim hayotining soʻnggi darslari uning uyida, u mittigina hibiskus butasining pushti barglari toʻkilishini tomosha qilishi mumkin boʻlgan kabinet derazasi yonida, haftada bir marta oʻtilardi. Sinf seshanba kunlari yigʻilardi. Dars nonushtadan keyin boshlanardi. Fanimiz “Hayot mazmuni” deb atalardi. Unda professor boshdan kechirgan hayotiy saboqlar oʻqitilardi. Baho qoʻyilmasdi, lekin har hafta ogʻzaki imtihonlar olinardi. Sizdan savollarga javob berishingiz va oʻzingiz ham savollar tuzishingiz talab etilardi. Oʻqtin-oʻqtin professorning boshini koʻtarib, yostiqqa qulayroq joylashtirish yoki tushib ketgan koʻzoynagini burnining ustiga yaxshiroq qoʻndirish kabi jismoniy mashqlarni ham bajarishga toʻgʻri kelardi. Xayrlashuv chogʻida uni oʻpib qoʻyish orqali qoʻshimcha ball ishlab olish mumkin edi. Hech qanday oʻquv qoʻllanmalaridan foydalanilmasa-da, muhabbat, ish, jamiyat, oila, keksayish, kechirimlilik va nihoyat, oʻlim kabi koʻplab mavzular muhokama qilinardi. Soʻnggi maʼruza loʻndagina, bor-yoʻgʻi bir nechta soʻzdan iborat boʻldi. Bitiruv oqshomi oʻrniga dafn marosimi oʻtkazildi. Yakuniy nazorat imtihonlari olinmasa-da, berilgan saboqlar xususida uzun maqola yozish talab etilardi. Quyida oʻsha maqola bilan tanishasiz. Keksa professorim hayotining soʻnggi darslarida bor-yoʻgʻi bir nafar talaba qatnashgandi. Oʻsha talaba men edim. 1979-yilning kech bahori, issiq va dimiq shanba oqshomi. Yuzlab talabalar bosh kampusning maysazoriga qator qilib terilgan yigʻma yogʻoch kursilarda yonma-yon oʻtiribmiz. Moviy neylon ridolarni kiyib olganmiz. Uzundan-uzoq nutqlarni sabrsizlik bilan tinglaymiz. Marosim yakunlangach, bosh kiyimlarimizni osmonga uloqtirishimiz bilan rasman oliygoh – Massachusets shtati Uoltham shahri Brandeys universitetining oxirgi bosqich bitiruvchilariga aylanamiz. Koʻpchiligimiz uchun hozirgina bolalik davri oʻz nihoyasiga yetdi. Marosimdan keyin sevimli professorim Morri Shvarsni topib, uni ota-onam bilan tanishtiraman. U, goʻyoki kuchli shamol istalgan paytda osmonga uchirib ketadigandek, mayda qadamlar bilan yuradigan kichik jussali kishi. Bitiruv oqshomi ridosida u injil paygʻambari va Mavlud elfi qiyofalari qorishmasidan hosil boʻlgan koʻrinishda edi. Uning koʻzlari koʻkish-yashil rangda, siyraklashib borayotgan kumushrang sochlari peshonasiga tushib turar, quloqlari katta, burni uchburchak shaklga ega, tutam-tutam qoshlari esa oqara boshlagan. Tishlari egri, pastki tishlari, goʻyoki kimdir mushti bilan ularni ichkariga kirgizib yuborgandek orqa tomonga qiyshayganligiga qaramasdan, u kulganda, oʻzingizni unga yer yuzidagi ilk hazilni aytib bergandek his qilasiz.
2
U ota-onamga uning barcha darslariga qoldirmay qatnashganimni aytadi. “Ajoyib oʻgʻlingiz bor, boshqalarga oʻxshamaydi”, — deydi professorim ularga. Uyalganimdan yerga qarayman. Ketishimizdan oldin professorga atalgan sovgʻamni beraman: old tomoniga professor ism-sharifining bosh harflari tushirilgan jigarrang portfel. Sovgʻani bir kun oldin savdo markazidan xarid qilganman. Professorni unutib yuborishni xohlamasdim. Balki u meni unutishini xohlamagandirman. “Mich, sen yaxshi insonsan”, — deydi u, portfelni mamnuniyat bilan koʻzdan kechirarkan. Keyin u meni bagʻriga bosadi. Belimda uning nimjon qoʻllarini his qilaman. Boʻyim unikidan novcharoq boʻlgani sababli u meni bagʻriga bosganda, oʻzimni gʻalati, undan kattaroq sezaman, goʻyoki men ota, u esa farzandimdek tuyuladi. U mendan xabarlashib turasanmi deb soʻraydi, men hech ikkilanmasdan: “Albatta”, — deb javob qaytaraman. U orqaga tisarilganda, koʻzlari yoshlanganini koʻraman.
Oʻquv rejasi U 1994-yilning yozida oʻlimga mahkum etilganidan xabar topdi. Oʻtmishga nazar tashlar ekan, Morri qandaydir koʻngilsizlik yaqinlashayotganini ancha oldin sezganini yodga oladi. Buni raqs tushishni toʻxtatgan kuniyoq anglab yetgandi. Keksa professorim doim raqs tushishga ishtiyoqmand boʻlgan. Unga qanday musiqa qoʻyilishining farqi yoʻq edi. Rok-n-rol, big bend, blyuz. Hammasi yoqardi. U koʻzlarini yumar va masʼud tabassum ila xayolidagi maqomga monand yoʻrgʻalay boshlardi. Harakatlari har doim ham chiroyli koʻrinmasdi. Morri sherikka muhtojlik sezmasdi. U yolgʻiz raqs tushardi. Har chorshanba oqshom u Garvard maydonidagi cherkovda uyushtiriladigan “Bepul raqsga tush” nomli qandaydir kechaga borardi. Oq futbolka va qora ishton kiyib, boʻyniga sochiqcha tashlab olgan Morri miltiroq chiroqlar va ovoz kuchaytirgichlar bilan jihozlangan, asosan talabalar bilan gavjum xonada aylanib yurar va qanday musiqa qoʻyilsa, shunisiga oʻynab ketaverardi. U Jimi Hendriks ashulasi qoʻyilsa, lindi raqsi harakatlarini bajarardi. Amfetamindan kayfi oshib qolgan dirijordek qoʻllarini silkitar, jiqqa terga botmagunicha eshilib-bukilardi. U yerda hech kim uning yillab tajribaga ega universitet professori va bir nechta eʼtiborga molik kitoblar yozgan atoqli jamiyatshunoslik fanlari doktori ekanini bilmasdi. Shunchaki, esi ogʻib qolgan chol deb oʻylashardi. Bir kuni u oʻzi koʻtarib kelgan tango musiqasi yozilgan kassetani qoʻydirdi. Keyin esa davrani egallab, ehtirosli ispan oshigʻidek xona boʻylab xirom aylay boshladi. U raqsini yakunlaganda, hamma qarsak chalib yubordi. U shu lahzalarda bir umr qolishni istardi! Biroq tez orada raqs tushishdan voz kechishiga toʻgʻri keldi. Morri oltmishdan oshganda koʻksov kasalligini orttirib oldi. Nafas olishi qiyinlashdi. Bir kuni Charlz daryosi boʻyida sayr qilib yurganida, toʻsatdan turgan sovuq shamoldan nafasi qaytib,
3
boʻgʻilib qoldi. Uni zudlik bilan shifoxonaga olib ketib, adrenalin ukoli yordamida qutqarib qolishdi. Bir necha yildan soʻng yurishi ham qiyinlashdi. Bir doʻstining tugʻilgan kun bazmida besabab qoqilib, yiqilib tushdi. Boshqa bir kechada teatr zinapoyasidan yiqilib, yonida turganlarni choʻchitib yubordi. – Unga havo yetishmayapti! Havo kerak! – deya baqirib yubordi kimdir. Bu paytga kelib u yetmish yoshni urib qoʻygandi, shu sababli odamlar “Qarilik-da...” deb shivirlagancha, uning oyoqqa turishiga koʻmaklashishdi. Ammo ichki aʼzolarining holatini bizdan koʻra yaxshiroq his qilgan Morri muammo qarilikda emasligini bilardi. Qarilikdan tashqari yana nimadir bor edi. U oʻzini muntazam horgʻin sezar, uxlashga qiynalardi. Tushlarida oʻlayotganini koʻrib chiqardi. Morri shifokorlarga qatnay boshladi. Koʻp shifokorlarga uchradi. Ular Morrining qonini tekshirishdi. Peshobidan namunalar olishdi. Orqa teshigidan moʻralab, ichaklarini koʻzdan kechirishdi. Oxir-oqibat hech narsa topilmagach, bir shifokor Morrining boldiridan kichkina boʻlakcha kesib olib, mushaklar biopsiyasiga yubordi. Tahlil natijalari nevrologik muammo borligini koʻrsatdi. Morrini yana yangitdan tekshiruvlar oʻtkazishga olib ketishdi. Shunday koʻriklarning birida Morrini elektr kursiga oʻxshash maxsus moslamaga oʻtqizib, elektr toki yuborish orqali uning nevrologik reaksiyalarini oʻrganishdi. – Chuqurroq tekshirishimiz kerak, – dedi shifokor, natijalarga koʻz yugurtirarkan. – Nega? - soʻradi Morri. – Nima dard ekan oʻzi? – Hali aniq bilmaymiz. Reaksiyalaringiz sust. Reaksiyasi sust? Bu nima degani boʻldi? Va nihoyat, 1994-yil, issiq va nam avgust kunlarining birida Morri xotini Sharlotta bilan nevrolog huzuriga tashrif buyurdi. Shifokor yangilikni aytishdan avval ulardan oʻtirib olishlarini soʻradi: Morrida yon amiotrofik skleroz (ALS), asab tizimining beshafqat xastaligi – Lu Gerig kassaligi aniqlanibdi. Hali bu kasallikning davosi topilmagandi. – Bu dardni qanday orttirdim? – soʻradi Morri. Hech kim buni bilmasdi. – Kasallik oʻlimga olib boradimi? – Ha. – Demak, oʻlaman? – Ha, – dedi shifokor. – Juda ham afsusdaman. U deyarli ikki soat davomida sabr bilan Morri va Sharlottaning savollariga javob berdi. Xayrlashish chogʻida shifokor ularga ALS haqida maʼlumotlar yozilgan mitti broshyuralarni
4
berdi. Ular bankda hisob raqami ochishda taqdim etiladigan broshyurachalarni eslatardi. Tashqarida quyosh charaqlar, odamlar oʻz tashvishlari bilan yugurib yurardi. Ana, bir ayol avtoturargoh hisoblagichiga tanga tashlashga oshiqmoqda. Boshqasi esa bozor-oʻcharini yelkalab olgan. Sharlottaning xayolida minglab oʻylar gʻujgʻon oʻynardi: “Qancha vaqtimiz qoldi ekan? Endi nima qilamiz? Qanday kun koʻramiz?” Keksa professorim esa bu paytda atrofda hayot bir maromda davom etayotganidan hayratda edi. “Hayot toʻxtab qolishi kerakmasmidi? Nahotki odamlar menga nima boʻlganidan bexabar boʻlishsa?” Biroq hayot toʻxtab qolmadi, u Morrining ahvoliga eʼtibor ham bergani yoʻq. Morri madorsiz qoʻllari bilan mashina eshigini ochar ekan, oʻzini tubsizlik qaʼriga qulayotgandek his qildi. – Endi nima boʻladi? - oʻyladi u.
Keksa professorim savollariga javob izlar ekan, kasallik uni tobora yengib borardi: kundan-kun, haftama-hafta… Bir kuni ertalab mashinasini garajdan olib chiqayotib, tormoz pedalini bosishni zoʻrgʻa uddaladi. Shu bilan mashina haydashdan ham voz kechildi. Hadeb qoqilavergach, hassa sotib oldi. Shu tarzda mustaqil yurishga ham yakun yasaldi. U muntazam Yosh nasroniylar jamiyatiga suzishga qatnardi, lekin endi mustaqil yechinishni ham eplolmay qoldi. Ilk marta shaxsiy yordamchi yollashiga toʻgʻri keldi – Toni ismli ilohiyot fanlari talabasi uning suv havzasiga tushib-chiqishi va suzish kiyimini kiyib-yechishiga yordam beradigan boʻldi. Yechinish xonasidagi suzuvchilar oʻzlarini ularga qaramayotgandek tutar, biroq bari bir tomosha qilishdan tiyila olmasdi. Shu bilan hayotini begona koʻzlardan yashirish imkoni ham boy berildi. 1994-yilning kuzida Morri Brandeys kampusiga universitetdagi soʻnggi kursini oʻtib berishga keldi. Kelmasa ham boʻlardi. Universitetdagilar tushunishardi. Shuncha odamning koʻz oʻngida azob chekib nima qilasan? Uyda oʻtir. Bitmagan ishlaringni yakuniga yetkaz. Ammo Morri ishdan ketishni xayoliga ham keltirmasdi. Morri oʻttiz yildan ortiq unga ikkinchi uy vazifasini oʻtagan auditoriyaga oqsoqlanib kirib keldi. Hassa yordamida yurgani sababli kursisiga yetib olishga bir muncha vaqt ketdi. Va nihoyat kursiga joylashib oldi; koʻzoynagini tushirib, unga jimgina tikilib oʻtirgan yosh chehralarga qaradi. – Doʻstlarim, barchangiz bu yerga ijtimoiy psixologiya fanini oʻrganish uchun yigʻilgansiz degan fikrdaman. Men yigirma yildan beri shu fandan dars berib kelaman va bugun birinchi marta bu kursga yozilish tavakkalchilik ekanini aytib qoʻyishni lozim topdim, chunki tuzalmas dardga chalinganman. Umrim semestrni yakunlashga yetmay qolishi mumkin. Buni muammo deb hisoblaganlarning darslarimga qatnashishdan voz kechish istagi boʻlsa, tushunaman.
5
U jilmaydi. Shu bilan uning dardga chalingani ham ortiq sir boʻlmay qoldi. ALS yonayotgan shamga oʻxshaydi: asab tolalaringizni eritib, tanangizni bir uyum mum holiga keltiradi. Koʻpincha, u ishni oyoqlardan boshlaydi va sekin-asta yuqorilab boradi. Avvaliga son mushaklaringiz oʻzingizga boʻysunmay qoʻyadi va tik turish qobiliyatidan mahrum boʻlasiz. Keyin esa butun tana mushaklaringiz nazoratini yoʻqotasiz va oʻtirish baxtidan ham mosuvo boʻlasiz. Alaloqibat, agar shunda ham tirik boʻlsangiz, tomogʻingizni teshib oʻrnatilgan naycha orqali nafas olasiz, hali mutlaqo uygʻoq ruhingiz esa, oʻz tanasi ichida qotib qolgan ilmiy-fantastik film qahramonlari kabi, kiprik qoqish yoki tilni qimirlatishga zoʻrgʻa yaraydigan majruh qobiq ichida tutqunlikda qoladi. Mazkur dardga yoʻliqqaningizdan besh yil oʻtar-oʻtmas, shu holatga tushasiz. Shifokorlar Morrining yana ikki yilcha umri qolganini taxmin qilishdi. Morri esa ikki yildan kamroq vaqti qolganini bilardi. Keksa professorim qatʼiy qarorga kelgan, bu qaror, u oʻlimi muqarrarligidan xabar topib, shifokor qabulidan chiqayotganidayoq yetila boshlagandi. “Jimgina soʻlib, yoʻq boʻlib ketaveramanmi yoki qolgan vaqtimdan unumli foydalanib qolamanmi?” – deya oʻziga savol berdi. U soʻlmaydi. U oʻlayotganidan uyalmaydi. Aksincha, oʻlim uning soʻnggi loyihasi – qolgan sanoqli kunlarining markaziy nuqtasi boʻladi. Oʻlim hammaning ham boshida bor ekan, uning tajribasi boshqalar uchun oʻta ahamiyatli boʻlishi mumkin, shunday emasmi? Uning oʻzi tadqiqot obyekti boʻladi. Jonli oʻquv qoʻllanmasi. Sekin-asta soʻnib borishimni tadqiq qiling. Menga nimalar boʻlayotganini kuzating. Birgalikda oʻrganamiz. Morri hayot va mamot oʻrtasidagi koʻprikni bosib oʻtarkan, soʻnggi safari haqida hikoya qilib borishga qaror qildi.
Kuzgi semestr bir nafasda oʻtib ketdi. Dorilar soni koʻpaydi. Muolajalar esa kundalik hayotning bir qismiga aylandi. Hamshiralar professorning uyiga qatnay boshladi. Mushaklar faolligi yoʻqolmasligi uchun uning jonsizlanib borayotgan oyoqlarini harakatlantirish, quduqdan suv tortayotgandek, koʻtarib-tushirish, bukish mashqlarini bajartirish zarur edi. Uqalash mutaxassislari uni muntazam azoblayotgan mushaklar uvushishidan xalos etish uchun haftada bir marta tashrif buyurardi. U meditatsiya murabbiylari bilan uchrashar, koʻzlarini yumib, butun borligʻi faqatgina nafas olishga qaratilmagunicha, xayolidagi oʻylarni birma-bir oʻchirib chiqardi: nafas olamiz-chiqaramiz, olamiz-chiqaramiz. Bir kuni Morri hassasi yordamida trotuarga chiqaman deb, yoʻl yuziga yiqilib tushdi. Shundan soʻng, hassa toʻrt oyoqli tirgak bilan almashtirildi. Tanasi zaiflashib borarkan, hojatxonaga borib kelish ham uning tinka-madorini quritadigan boʻldi. Morri tuvakka oʻtirishga odatlandi.
6
Biroq shuni ham mustaqil bajarishga holi yoʻq edi – kimdir unga tuvakni tutib turishiga toʻgʻri kelardi. Koʻpchiligimiz bunday ishlardan xijolat chekkan boʻlardik, ayniqsa, Morrining yoshida. Ammo Morri koʻpchiligimizga oʻxshamasdi. Yaqin hamkasblari uni koʻrgani kelganda, Morri ulardan: “Menga qara, siyishim kerak. Yordamlashib yubormaysanmi? Malol kelmaydimi?” - deb soʻrardi. Mehmonlar, koʻpincha, ularga bu ish malol kelmasligidan oʻzlari ham hayron qolardi. Uni koʻrgani keluvchilar oqimi oshib borar, u esa mehmonlar koʻnglini ovlashdan mamnun edi. Oʻlim, uning asl mohiyati, jamiyat oʻlimning nima ekanini anglamasdan, azaldan undan qoʻrqib yashagani borasida fikr yuritish uchun muhokama guruhlari tuzib olgandi. Morri doʻstlaridan, agar ular chindan ham yordam bermoqchi boʻlsalar, unga achinish koʻzi bilan qaramasliklarini, aksincha, tashriflari, telefon suhbatlari, odatdagidek, muammolarini Morri bilan boʻlishish orqali uni xursand qilishlarini soʻradi, chunki u har doim ajoyib tinglovchi boʻlgan. Dard kuchayib borayotganiga qaramasdan, uning jarangdor ovozi hali ham oʻziga tortar, xayolida esa minglab oʻylar charx urardi. “Oʻlim” tushunchasi “keraksiz” soʻzi bilan maʼnodosh emasligini isbotlashga bel bogʻlagandi. Yangi yil ham oʻtdi. Hali hech kimga aytmagan boʻlsa-da, Morri bu yil umrining soʻnggi yili ekanini bilib turardi. Bu paytga kelib, u nogironlar aravachasiga mixlangan, qadrli insonlarining barchasiga aytishi lozim boʻlgan gaplarni aytib qolishga ulgurish uchun vaqt bilan kurashayotgandi. Brandeysdagi hamkasblaridan biri kutilmaganda yurak xurujidan vafot etganda, Morri uning dafn marosimiga bordi. Uyga tushkun holda qaytdi. – Esiz, – dedi u. – Kelganlar u haqida shuncha yaxshi gaplarni aytsa-yu, Irv bularning hech birini eshitmasa. Kutilmaganda Morrining xayoliga ajoyib fikr keldi. U bir nechta doʻstlariga qoʻngʻiroq qildi. Kerakli sanani tanladi. Sovuq yakshanba kunlarining birida “jonli dafn marosimi”ni oʻtkazish uchun unikida oila aʼzolari va doʻstlaridan iborat kichik jamoa toʻplandi. Ularning har biri soʻzga chiqib, keksa professorimga oʻz hurmatini izhor qildi. Baʼzilar koʻziga yosh oldi. Kulganlar ham boʻldi. Bir ayol sheʼr oʻqidi: Sevimli va aziz jigarim… Hayot soʻqmoqlari oralab, Zamon osha kezarsan tanho. Abadiy navqiron yuraging – Barhayot sekvoyyadir goʻyo. Morri ham ularga qoʻshilib kuldi, yigʻladi. Odatda aziz insonlarimizga aytishga jurʼatimiz yetmay, qalbimiz tubida qolib ketadigan gaplarning hammasini aytib oldi oʻsha kuni. Uning “jonli dafn marosimi” muvaffaqiyatli oʻtdi.
7
Faqat... Morri hali hayot edi. Buning ustiga, professor hayotining eng hayratlanarli davri endi boshlanayotgandi.
Talaba Shu yerda men uchun qadrli va dono professorimni oxirgi marta bagʻrimga bosgan va u bilan xabarlashib turishga vaʼda bergan kunimdan beri boshdan kechirganlarimni hikoya qilib beraman. Undan qaytib xabar olmadim. Aslida esa, universitetda men bilgan kishilarning aksariyati, jumladan, pivoxoʻr hamshishalarim va ilk marta tongda qoʻynimda uygʻongan ayol bilan ham aloqalarimiz uzildi. Bitiruv oqshomidan soʻng, men oʻz isteʼdodini dunyoga namoyish etish maqsadida Nyu-Yorkka yoʻl olgan takabbur bitiruvchi yigitchadan, yillar davomida toblanib, butunlay boshqa insonga aylangandim. Biroq men kashf etgan dunyo isteʼdodimga zarracha qiziqish bildirmadi. Endigina yigirma yoshdan oshgan yillarim ijara haqini toʻlash, ish haqidagi eʼlonlarni oʻqish hamda omad menga kulib boqmayotganligi sabablari haqida bosh qotirish bilan oʻtdi. Mening orzum mashhur musiqachi boʻlish edi (pianino chalardim), biroq zim-ziyo va boʻm-boʻsh tungi klublarda oʻtgan bir necha yillar davomida quruq vaʼdalar, nuqul tarqab ketaveradigan musiqiy guruhlar va mendan boshqa hammaga qiziqish bildiradigan prodyuserlar tufayli orzum oʻz ahamiyatini yoʻqotdi. Umrimda birinchi marta muvaffaqiyatsizlikka yuz tutayotgandim. Aynan shu davrda, birinchi marta jiddiy ravishda oʻlim tushunchasi bilan yuzma-yuz keldim. Musiqaga mehr qoʻyishimga sababchi boʻlgan, menga mashina haydashni oʻrgatgan, nuqul qizlar haqidagi hazillari bilan jigʻimga tegadigan, meni futbolga olib kirgan suyukli togʻam – onamning ukasi qirq toʻrt yoshida oshqozon osti bezi saratonidan vafot etdi. Men bolaligimdan unga taqlid qilib, “Katta boʻlsam xuddi u kabi boʻlaman” deb ahd qilgandim. U qalin moʻylovi oʻziga yarashgan, past boʻyli, xushbichim kishi edi. Men u bilan bir uyda, shundoqqina u yashaydigan xonadonning pastki qavatida turganim sababli hayotining soʻnggi yillarida uning yonida boʻldim. Men uning baquvvat jismi avvaliga turshakdek qotib, keyin esa pufakdek shishib borishini kuzatar, har tun azob chekishini, kechki ovqat ustida kuchli ogʻriqdan lablari burishib, koʻzlari yumuq holda oshqozonini changallagancha bukchayib qolishiga guvoh boʻlardim. “Ey, Xudoyiiim”, — ingrardi u. “Ey, Xudo!”. Qolganlar – kelinoyim, ularning ikki nafar oʻgʻilchasi va men – koʻzimizni undan olib qochib, jimgina ovqatimizni yeyishda davom etardik. Hech qachon oʻzimni oʻsha vaqtdagidek ojiz his qilmaganman. May oyi tunlaridan birida men va togʻam uning balkonida oʻtirgandik. Iliq shabada esib turardi. U ufqqa termilgancha, boʻgʻiq
8
ovozda keyingi yil farzandlarining maktabga chiqishini koʻra olmasligini aytdi. Mendan “bolalarimdan koʻz-quloq boʻlib turasan, a?” deb soʻradi. Men undan bunday tushkun gaplarni gapirmasligini soʻradim. U menga gʻamgin tikilib qoldi. Bir necha haftadan keyin u olamdan oʻtdi. Dafn marosimidan soʻng hayotim butunlay oʻzgardi. Birdaniga vaqt joʻmrakdan oqib tushayotgan suv kabi bebaho neʼmatga aylangan, men esa uni isrof qilmaslikka jon-jahdim bilan harakat qilishim kerakligini anglab yetgandim. Yarim boʻsh tungi klublarda musiqa chalishni toʻxtatdim. Bari bir hech kim eshitmaydigan qoʻshiqlarni yozishni yigʻishtirdim. Jurnalistika sohasida magistrlik darajasini qoʻlga kiritishim bilan ilk ish taklifini qabul qilib, sport muxbiri sifatida faoliyat yurita boshladim. Mashhurlikka intilishdan voz kechib, shon-shuhrat ortidan quvib yurgan sportchilar hayotini yoritardim. Bir paytning oʻzida ham gazetalarda ishlar, ham jurnallar uchun maqolalar yozib turardim. Vaqt va meʼyorni unutib, aqlga sigʻmas shiddat bilan mehnat qilardim. Tongda uygʻonishim bilan tishimni yuvar va kiyimlarimni ham almashtirmasdan yozuv mashinkasi oldiga oʻtirardim. Togʻam umr boʻyi bir korporatsiyada ishlagan va kunlari bir xil oʻtgani uchun ishidan nafratlanardi. Mening qismatim unikidek yakun topmaydi, deya ahd qilgandim. Nyu-York va Florida oʻrtasida sargardon yurishdan charchab, Detroytga koʻchib oʻtdim va “Detriot Free Press” nashrida kolumnist sifatida ishlay boshladim. Shaharning sportga boʻlgan qiziqishi cheksiz edi. U yerda professional futbol, basketbol, beyzbol va xokkey jamoalari borligi shuhratparastlikka boʻlgan chanqogʻimni bemalol qondirardi. Bir necha yildan keyin men nafaqat gazetaga maqola yozayotgandim, balki bir nechta sportga oid kitoblar va radioeshittirishlar muallifiga aylangandim hamda televideniyedagi muntazam chiqishlarimda boy futbolchilar va ikkiyuzlamachi universitet sport dasturlari haqidagi fikrlarimni bildirib borardim. Men hozirda mamlakatni qamrab olgan ommaviy axborot vositalari boʻronining bir qismiga aylangandim. Ijodimga talab yuqori edi. Ijarama-ijara yurishlarim nihoyasiga yetdi. Orqa-oldimga qaramay hamma narsani sotib ola boshladim. Tepalikda joylashgan uy oldim. Mashinalar xarid qildim. Birja aksiyalariga sarmoya kiritib, qimmatli qogʻozlar egasiga aylandim. Eng yuqori tezlikni yoqib olgandim, qiladigan ishlarimning barchasi uchun muddat belgilar va shu muddat ichida tugatardim. Telbalarcha jismoniy mashqlar bilan shugʻullanar, mashinani uchirib haydardim. Buncha koʻp pul topishim tushimga ham kirmagan. Janin ismli qora soch ayolni uchratdim, u tigʻiz kun tartibim va deyarli uyda boʻlmasligimga qaramasdan, negadir meni sevardi. Yetti yil uchrashib yurganimizdan keyin turmush qurdik. Toʻydan bir hafta oʻtib ishga qaytdim. Men Janinni, shu bilan birga oʻzimni ham, kuni kelib u orzu qilgan farzandlarni dunyoga keltirishimiz va risoladagidek oila qurishimizga ishontirdim. Ammo bu kun hech kelay demasdi. Yuqoriroq marralarni zabt etish uchun yana ishga shoʻngʻidim. Erishgan yutuqlarim menga hamma narsani nazoratda ushlash imkonini berishiga ishonardim: togʻam kabi xastalikka yuz
9
tutib, narigi dunyoga rihlat qilishdan oldin hayotdan borini olishim, baxtning soʻnggi tomchilarini ham siqib ichishga ulgurishim kerak edi. Oʻlim bu qismat ekanini tushunib yetgandim. “Morri-chi?” deyayotgandirsiz, a? Baʼzi-baʼzida xayolim unga ketar, “odamiylik” va “oʻzgalar haqida qaygʻurish” kabi tushunchalarni menga singdirganini eslardim, ammo bularning bari uzoq oʻtmishda qolib ketgan, xuddi boshqa hayotda sodir boʻlgandek tuyulardi. Ushbu yillar davomida Brandeys universitetidan kelgan barcha xatlarni toʻgʻri axlat chelagiga uloqtirardim, oʻzimcha, ularga mendan faqat pul kerak, deb hisoblardim. Shu sababli, Morrining xastaligidan bexabar qoldim. U haqida menga xabar berishi mumkin boʻlgan kishilar allaqachon unutilgan, ularning telefon raqamlari cherdakdagi keraksiz buyumlar solingan qutilarda chang bosib yotardi. Bir tun televideniye kanallarini almashtirayotganimda qulogʻimga chalingan ovoz eʼtiborimni tortmaganida, barchasi oʻz holicha davom etavergan boʻlardi...
Koʻrgazmali qurollar 1995-yilning martida, ABC TV kanalining “Tungi xabarlar” koʻrsatuvi boshlovchisi Ted Koppel oʻtirgan limuzin Massachusets shtatining Gʻarbiy Nyuton shaharchasida joylashgan uy oldida, qor bosgan yoʻlakda toʻxtadi. Bu paytga kelib Morri butunlay nogironlar aravachasiga mixlangan, shaxsiy yordamchilarining uni ogʻir qopdek koʻtarib, yotoqdan aravachaga va aravachadan yotoqqa olib oʻtishlariga oʻrganayotgandi. Ovqatlanayotganda uni yoʻtal tutar, ogʻzidagi narsani chaynash ham ogʻir ishga aylangandi. Oyoqlari tamoman ishdan chiqqan, endilikda umuman yura olmasdi. Shunday boʻlsa-da, u tushkunlikka tushishdan bosh tortardi. Morri fikrlar oʻchogʻiga aylandi. Fikrlar quyulib kelar, Morri ularni toʻgʻri kelgan joyga yozib ketaverardi: yon daftarchalar, konvertlar, papkalar, qogʻoz boʻlaklari uning yozuvlariga toʻlib ketgandi. Oʻlim koʻlankasi ostidagi hayot haqida falsafiy mulohazalarini yozib borardi: “Baʼzi ishlar imkoniyatingizdan tashqarida ekanini, hamma narsa ham qoʻlingizdan kelmasligini tan oling”, “Oʻtmishni oʻtmishligicha qabul qiling: uni rad etishga yoki oʻzgartirishga urinmang”, “Oʻzingizni ham, boshqalarni ham kechirishga oʻrganing”, “Hech qachon biror ishni boshlashga kech qoldim deb hisoblamang”. Morri faqat doʻstlari bilan boʻlishadigan bunday “hikmatli soʻzlar”ning soni tez orada ellikdan oshdi. Ulardan juda taʼsirlangan Brandeys universitetidagi hamkasblaridan biri, Mori Shteyn, “hikmatli soʻzlar”ni “Boston Gloub” nashri muxbiriga yubordi. Muxbir Morri bilan uchrashib, u haqida katta maqola yozdi. Maqola “Professorning soʻnggi maʼruzalari oʻz oʻlimi haqida boʻladi” sarlavhasi ostida chop etildi.
10
Maqola “Tungi xabarlar” koʻrsatuvi prodyuserlaridan birining eʼtiborini tortdi va u Koppelga koʻrsatish uchun gazetani Vashington D.C.ga koʻtarib keldi. – Mana buni bir koʻrgin, - dedi prodyuser. Hash-pash deguncha, Morrining xonasi operatorlar bilan toʻlgan, Koppelning limuzini esa uy tashqarisida turardi. Morrining oila aʼzolari va doʻstlaridan bir nechtasi Koppel bilan uchrashish uchun unikida toʻplanishdi. Ushbu mashhur inson uyga kirib kelganida, xonada hayajonli gʻala-gʻovur koʻtarildi, faqat Morrigina xotirjamlikni yoʻqotmay, aravachasida Koppelning oldiga chiqib, chimirilgan qoshlari ostidan unga qaradi. Uning baland va jarangdor ovozi shovqin-suronni boʻldi: – Ted, bu suhbatga rozilik berishdan avval seni bir sinab koʻrishim kerak. Bir muddat xonaga oʻngʻaysiz jimlik choʻkdi. Keyin esa ikkalasi kabinet tomon yoʻl oldi. Eshik mahkam yopildi. – Urdi Xudo, – shivirladi eshik tashqarisida qolgan doʻstlardan biri boshqasiga. – Ishqilib, Ted Morriga yumshoqroq munosabatda boʻlsin-da. – Aksincha, Morri Tedga shafqat qilsin, ishqilib, – dedi ikkinchisi. Kabinetga kirgach, Morri Tedga kursiga oʻtirishni ishora qildi. Qovushtirilgan qoʻllarini tizzasiga qoʻyib, tabassum qildi. – Siz qalbingiz tubida asraydigan narsalar haqida gapirib bering. – Qalbim tubida? Koppel qariyaga sinovchan nigoh tashladi. – Mayli, – dedi u ehtiyotkorona va farzandlari haqida soʻzlay boshladi. Axir farzandlari doim qalbida-ku, shunday emasmi? – Yaxshi, -– dedi Morri. – Endi menga eʼtiqodingiz toʻgʻrisida gapirib bering. Koppel bir oz oʻngʻaysizlandi. – Odatda men bunday mavzularni endigina tanishgan odamlarim bilan muhokama qilmayman. – Ted, men oʻlyapman, – dedi Morri, koʻzoynak ustidan unga tikilib. – Juda kam vaqtim qolgan. Koppel kulib yubordi. Mayli. Demak, eʼtiqod. U Avreliy Markdan oʻzining qarashlarini aks ettiradigan parcha oʻqib berdi. Morri jimgina bosh irgʻatdi.
11
– Endi men savol bersam, – dedi Koppel. – Hech men olib boradigan koʻrsatuvni tomosha qilganmisiz oʻzi? Morri yelkasini uchirdi. – Adashmasam, ikki marta. – Ikki marta? Ikki martaginami? – Ranjishga shoshilmang. “Opra”ni bir martagina koʻrganman. – Xoʻp, koʻrsatuvimni ikki marta koʻrganingizda qanday xulosaga kelgansiz? Morri bir oz sukut saqladi. – Rostini aytaymi? – Ha? – Oʻziga bino qoʻygan odamdek koʻringansiz menga. Koppel qahqaha otib kulib yubordi. – Oʻzimga bino qoʻyish uchun juda badbasharalik qilaman, – dedi keyin. Tez orada mehmonxonadagi kamin oldida suratga olish jarayoni boshlandi. Koppel astoydil dazmollangan koʻk kostyum-shimda, Morri esa keng kulrang sviter kiyib olgandi. U suhbat uchun ust-boshini chiroylisiga almashtirishdan ham, pardoz qildirishdan ham bosh tortdi. Uning falsafasiga koʻra, oʻlim uyaladigan narsa emasdi, demak, yuziga upa surishga ham hojat yoʻq. Morri nogironlar aravachasida oʻtirganligi sababli uning jonsiz oyoqlari kameraga tushmadi. Hali qoʻllarini harakatlantira olgani uchun, Morri doim qoʻllarini silkitib gapirardi, qanday qilib oʻlimni mardonavor qarshi olish mumkinligi haqida ehtirosga toʻlib soʻzlashini koʻrishimiz mumkin edi. – Ted, – deb gap boshladi u. – Men bu gʻalvalar boshlangandayoq oʻzimga oʻzim savol berdim: “Boshqalarga oʻxshab tarki dunyo qilaymi yoki imkoni boricha hayotdan bahra olib yashaymi?” va yashashga qaror qildim. Hech boʻlmaganda, qadr-qimmat, jasorat, yaxshi kayfiyat va xotirjamlikni saqlagan holda oʻzim istagandek yashashga urinib koʻrishga ahd qildim. Yigʻlab uygʻongan tonglarim ham boʻlib turadi. Oʻzimga oʻzim aza tutib, koʻz-yosh toʻkaman. Baʼzida esa gʻazabga toʻlib uygʻonaman. Lekin bunday holatlar uzoq davom etmaydi. Oʻzimga bir oz achinib olganimdan soʻng oʻrnimdan turib, “Men yashashni istayman” deya taʼkidlayman. Hozircha, buni uddalayapman. Yana shunday davom etish qoʻlimdan keladimi? Buni bilmayman. Menimcha, qoʻlimdan keladi. Koppel uni butun vujudi bilan tinglardi. “Oʻlimning yaqinligi odamni kamtarlikka undaydimi?” – deb savol berdi u.
12
– Qanday tushuntirsam ekan senga buni, Fred, – deb yubordi toʻsatdan Morri va tezgina xatosini toʻgʻriladi, - Ted demoqchi edim… – Mana buni kamtarlikka undash desa boʻladi, – dedi Koppel, kulib. Ular oʻlimdan keyingi hayot toʻgʻrisida suhbatlashishdi. Morrining tobora boshqalar yordamiga muhtoj boʻlib borayotgani haqida gapirishdi. Unga ovqatlanish, oʻtirish, bir joydan ikkinchi joyga oʻtish uchun ham kimningdir yordami zarur edi. – Sezdirmasdan, sekinlik bilan jismingizni yemirib borayotgan jarayonning siz uchun qoʻrqinchli jihati nimada? – soʻradi Koppel. Morri bir oz jim qoldi. Keyin esa, bu narsa haqida televideniye orqali gapirish oʻrinlimikan, deb soʻradi. – Albatta, gapiravering, – undadi Koppel. Morri Amerikadagi eng taniqli teleboshlovchining koʻzlariga tik qaradi. – Nima ham derdim, yaqin kunlarda kimdir orqamni artib qoʻyishiga ham muhtoj boʻlishim aniq. Koʻrsatuv juma kuni tunda efirga uzatildi. Uni Vashingtonda yozuv stoli oldida oʻtirgan Ted Koppelning zalvorli ovozi boshlab berdi. – Morri Shvarts kim? Va nima sababdan oqshom yakuniga qadar koʻpchiligingiz u haqida yaqin insoningizdek qaygʻura boshlaysiz? Vashingtondan minglab chaqirim uzoqlikda, tepalikdagi uyimda odatdagidek kanallarni almashtirib oʻtirardim. Televizor qutisidan jaranglagan “Morri Shvarts kim?” degan soʻzlarni eshitib, qotib qoldim. 1976-yilning bahori, Morri bizga oʻtgan birinchi dars. Morrining keng xonasiga kirishim bilan devor boʻylab joylashtirilgan javonlarning tokchalari sanoqsiz kitoblarga toʻlib yotgani diqqatimni tortadi. Jamiyatshunoslik, falsafa, din va ruhshunoslikka oid kitoblar. Xonaning parket poliga katta gilam toʻshalgan, derazadan kampus yoʻlagi koʻrinib turibdi. Sinfda oʻn ikkitacha talaba darslar rejasi va daftarlarini titkilab oʻtirishibdi. Koʻpchiligining ustida jinsi shim va katakli flanel koʻylak, oyoqlarida esa mallarang poyabzal. Guruhdagi talabalarning hammasi shu boʻlsa, dars qoldirish oson boʻlmaydi, degan fikr xayolimdan oʻtadi. Balki bu fandan voz kechganim yaxshidir. – Mitchel, – deydi davomat varaqasini oʻqiyotgan Morri. Qoʻlimni koʻtaraman. – Mich deb chaqiraveraymi yoki Mitchel yaxshiroqmi? Hali biror marta oʻqituvchilar menga bunday savol bermagan. Boʻyni uzun sariq jemper va chiyduxoba shim kiyib olgan, kumushrang sochlari peshonasiga tushib turgan odamchaga diqqat bilan tikilaman. U jilmayadi.
13
– Mich, – deb javob qaytaraman. – Doʻstlarim meni shunday chaqiradi. – Mayli, Mich boʻlaqolsin unda, – deydi Morri, goʻyoki kelishuvni yakunlayotgan kishidek. – Aytgancha, Mich? – Labbay? – Biror kun meni ham doʻst deb bilasan degan umiddaman.
Uchrashuv Boston tashqarisida joylashgan sokin Gʻarbiy Nyuton shaharchasida ijaraga olingan mashinani Morrining koʻchasiga burar ekanman, bir qoʻlimda qahva finjonini tutib, quloq va yelkam orasiga esa qoʻl telefonimni qistirib olgandim. Telefon orqali prodyuser bilan televideniye uchun birgalikda tayyorlayotgan koʻrsatuvimiz haqida gaplashayotgandim. Bir koʻzim mashinaning raqamli soatida (bir necha soatdan keyin ortga uchishim zarur edi), ikkinchisi esa ikki chetiga qator daraxtlar ekilgan koʻcha boʻylab tizilgan pochta qutilarining raqamlarida edi. Mashina radiosi yangiliklar toʻlqiniga sozlangandi. Hayotim shu tarzda kechardi: bir vaqtning oʻzida beshta ishni bajarardim. – Tasmani orqaga aylantir, — dedim prodyuserga. — Shu qismini yana bir eshitib koʻrishim kerak. – Hozir, — javob berdi u. — Bir soniya. Kutilmaganda, Morrining uyiga yetib kelganimni angladim. Tormozni keskin bosganimdan, tizzamga qahva toʻkildi. Mashina toʻxtar ekan, baland qizil zarang daraxti va uning yaqinidagi yoʻlakda oʻtirgan uch kishiga koʻzim tushdi. Yosh yigitcha va oʻrta yoshlardagi ayol nogironlar aravachasidagi qariyaning ikki yonida oʻtirishardi. Morri. Nigohim keksa professorimga tushishi bilan muzlab qoldim. – Allo? — qulogʻimda prodyuserning ovozi jaranglardi. — Qayerga yoʻqolib qolding? Uni oʻn olti yildan beri koʻrmagandim. Yuzlari soʻlgʻin, sochlari siyraklashib, oqlari koʻpayibdi. Birdaniga hali u bilan uchrashishga tayyor emasligimni angladim. Birinchidan, telefondagi ishimni hal qilishim zarur edi. Ikkinchidan, Morri kelganimni sezmadi degan umidda shu atrofdagi mahallada bir-ikki aylanish qilib, ishlarimni bitirib olmoqchi, bahonada, ruhan uchrashuvga ham tayyorgarlik koʻrmoqchi edim. Biroq Morri – men bir vaqtlar yaqindan tanigan odamning soʻnib borayotgan nusxasi mashinaga qarab jilmayar, qovushtirilgan qoʻllarini tizzasiga qoʻyib, mashinadan chiqishimni kutardi. – Hoy? — chaqirdi prodyuser yana. — Shu yerdamisan?
14
Birga oʻtgan damlarimiz, yosh paytim Morrining menga koʻrsatgan mehri va yaxshiliklari hurmati uchun ham telefonni oʻchirib, mashinadan chiqishim, yugurib borib quchoqlashib koʻrishishim kerak edi. Buning oʻrniga esa motorni oʻchirib, xuddi nimanidir izlayotgandek oʻrindiq ostiga engashdim. – Ha, ha, shu yerdaman, — shivirladim men va to ishimiz yakunlanmaguncha prodyuser bilan gaplashishda davom etdim. Yana oxirgi yillarda usta boʻlib ketgan hunarimni koʻrsatdim: ishimni hamma narsadan ustun qoʻydim, hatto umri tugab borayotgan professorimning maysazorda meni intizor kutib turgani ham meni bundan qaytara olmadi. Hozir bu qilmishimdan juda uyalaman, albatta, lekin oʻsha kuni oʻzimni aynan shunday tutdim. Besh daqiqalardan soʻng, Morri meni quchoqlab koʻrishayotgan, siyraklashib qolgan sochlari yuzimga tegib turar edi. “Tushib ketgan kalitimni qidirayotgandim, shunga mashinadan chiqishim qiyin boʻldi” deb aytdim va uni mahkamroq bagʻrimga bosdim, xuddi shu bilan kichkina yolgʻonimni ezgʻilab tashlay oladigandek. Bahor quyoshi iliq nur taratib turgan boʻlsa ham, Morri ustiga yengil kurtka kiyib, oyoqlarini yopinchiq bilan oʻrab olgandi. Undan bir oz achqimtil hid kelardi, odatda, kuni dori-ukol bilan oʻtayotgan kishilardan shunday hid taraladi. Yuzi yuzimga yaqin kelganida, uning nafas olishi ham qiyinlashib qolganini sezdim. – Qadrdon doʻstim, — shivirladi u. — Va nihoyat qaytding, a! Morri tomon egilib turarkanman, u meni hech qoʻyib yuborgisi kelmas, bilaklarimdan tutib ohista chayqalardi. Shuncha yillar oʻtib ketgan boʻlsa ham professorning meni bunchalik iliq qarshi olishidan bir oz shoshib qoldim: oʻtmishim va hozirim oʻrtasiga qurilgan tosh devor tufayli bir paytlar qanchalik yaqin boʻlganimizni butunlay unutib yuborgandim. Bitiruv oqshomi, charm portfel, xayrlashayotganimizda uning koʻzlari yoshlangani yodimga tushdi va boʻgʻzimga nimadir tiqilgandek yutinib qoʻydim, chunki men ortiq u bilgan sodda, iqtidorli talaba yigitcha emasligimni ich-ichimdan his etib turardim. Yaqin bir necha soat ichida u oʻzgarib ketganimni payqamaydi deb umid qilardim. Uyga kirgach, ovqatlanish xonasidagi yongʻoq daraxtidan boʻlgan stol yoniga oʻtirdik. Derazadan qoʻshnining uyi koʻrinib turibdi. Morri aravachasida tipirchilab, qulayroq joylashib olishga urindi. Odatdagidek, u meni taom bilan siylamoqchi boʻldi, yoʻq deya olmadim. Yordamchilaridan biri, Konni ismli baquvvat italyan ayol nonni kesib, pomidor toʻgʻrab berdi. Bir nechta idishda tovuqli salat, xumus va tabuli keltirdi. Keyin esa bir qancha hapdorilarni olib keldi. Morri dorilarga qarab, chuqur xoʻrsindi. Uning koʻzlari ancha choʻkkani, ozib ketganidan yonoq suyaklari boʻrtib qolgani eʼtiborimni tortdi. Bu oʻzgarishlar uni yanada qariroq va dagʻalroq qilib koʻrsatardi. Faqat u tabassum qilganida, osilib qolgan yonoqlari pardadek yigʻilib, dagʻallik qayergadir yoʻqolardi.
15
– Mich, — dedi u. — Oʻlayotganimdan xabaring bor, deb oʻylayman. Albatta, bundan boxabar edim. – Nima ham derdim, — Morri hapdorilarni yutib, qogʻoz stakanni stolga qoʻydi va chuqur tin oldi. — Senga bu haqida gapirib beraymi? – Nima haqida? Oʻlish qandayligi haqidami? – Ha, — dedi u. Shu tarzda professor bilan soʻnggi fandan darslarimiz boshlangan, faqat hali men bundan bexabar edim. Universitetda birinchi kursman. Morrining yoshi universitetimiz professorlarining koʻpchiliginikidan ulugʻroq, meniki esa, maktabni bir yil ertaroq bitirganim uchun, kursdoshlarimnikidan kichikroq. Yoshimni yashirish maqsadida eski kulrang jemferlar kiyaman, sportzalda boks bilan shugʻullanaman, chekmasam-da, doim labimga yoqilmagan sigaret qistirib yuraman. Toʻkilib qolgan “Merkuriy Kugar” mashinamning oynalarini tushirib, musiqani baland qoʻyib haydayman. Men oʻzligimni dagʻallikdan izlasam-da, Morrining yumshoqfeʼlligi meni oʻziga tortadi. U menga yosh boladek munosabatda boʻlmagani uchunmi, uning yonida oʻzimni xotirjam sezaman: kattaroq koʻrinishga urinmayman. U bizga dars bergan fan nihoyasiga yetgach, men yana u dars beradigan boshqa fanga yozilaman. Morridan baho olish oson, chunki ballar uni qiziqtirmaydi. Aytishlaricha, u bir yili – Vetnam urushi davrida barcha erkak talabalarga A baho qoʻyib, ularni armiya chaqiruvidan qutqarib qolgan ekan. Men Morriga “Murabbiy” deb murojaat qila boshladim, maktabda jismoniy tarbiya oʻqituvchimni shunday chaqirardim. Morriga bu laqab yoqdi. – Murabbiy — takrorlaydi u. — Nima ham derdim, endi murabbiying boʻlaman. Sen esa mening oʻyinchim boʻlasan. Hayotning men qarilik qiladigan moʻjizakor jabhalarida oʻrnimga toʻp surishing mumkin. Baʼzida universitet oshxonasida birga ovqatlanamiz. Morrining mendan battar palpisligi koʻnglimga taskin beradi. U chaynashni oʻrniga jagʻi tinmay gapiradi, ogʻzini katta-katta ochib kuladi, tuxumli salatga toʻla ogʻzi bilan joʻshqin nutqlar soʻzlaydi, bu paytda tishlari orasidan sargʻish tuxum boʻlakchalari har yoqqa sochilayotganiga zarracha eʼtibor bersa qani. Uning bu qiliqlari juda gʻashimni keltiradi. Tanishganimizdan beri meni nuqul ikki istak taqib qiladi: uni quchoqlab olish va qoʻliga sochiqcha tutqizish.
16
Sinfxona Ovqatlanish xonasi derazasidan tushayotgan quyosh nurlari parket polni yoritib turardi. Biz deyarli ikki soatdan beri suhbatlashayotgandik. Telefon qayta-qayta jiringladi va Morri yordamchisi Konnidan goʻshakni koʻtarishini soʻradi. U Morrining qora rangli kichik uchrashuv qaydlari daftarchasiga qoʻngʻiroq qiluvchilarning ismlarini yozayotgandi. Doʻstlari. Meditatsiya murabbiylari. Muhokama guruhi. Uning suratini jurnalida chiqarmoqchi boʻlgan muxbir. Keksa professorimdan xabar olishga oshiqayotgan bitta men emasligim ayon boʻldi: “Tungi xabarlar”dagi suhbat uni mashhur qilib yuborgandi. Biroq Morrining bunchalik serdoʻstligi meni hayratga soldi, balki bir oz hasad ham qilgandirman. Talabalik yillarimizda atrofimda girdikapalak boʻlgan “oshna”larimni esladim. Qani hozir ular? – Bilasanmi, Mich, oʻlim toʻshagiga mixlanganimdan beri odamlar menga koʻproq qiziqish bildirib qoldi. – Siz har doim qiziqarli inson boʻlgansiz. – O, — jilmaydi Morri. — Juda iltifotlisan. “Hecham iltifotli emasman”, — xayolimdan oʻtkazdim. – Gap shundaki, — davom etdi Morri, — odamlar menga koʻprik sifatida qarashadi. Hozirgi ahvolimda meni tirik deb atash qiyin, lekin hali oʻlganim ham yoʻq. Na u yoqlik va na bu yoqlikman. Uni yoʻtal tutdi, soʻng yana yuziga tabassum yugurdi. – Men buyuk safarga otlandim, odamlar esa soʻnggi yoʻlga nimalarni hozirlash zarurligini aytib ketishimni kutishyapti. Yana telefon jiringladi. – Morri, gaplasha olasizmi, — soʻradi Konni. – Bandman, eski qadrdonim meni koʻrgani kelgan, — taʼkidladi u, — keyinroq qoʻngʻiroq qilishsin. U meni bunchalik iliq kutib olganining sababi menga qorongʻi. Menda uni oʻn olti yil oldin tark etgan istiqboli porloq talabadan asar ham qolmagan. “Tungi xabarlar” koʻrsatuvi boʻlmaganida, Morri men bilan qayta koʻrishmasdan oʻlib ketgan boʻlarmidi. Oʻzimni oqlash uchun zamonamizning barcha vakillari keltirishi mumkin boʻlgan yagona bahona bor edi: oʻzimning ham tashvishlarim boshimdan oshib-toshib yotgandi. Juda band edim. “Menga nima boʻldi?”, — savol berdim oʻzimga. Morrining baland va boʻgʻiq ovozi meni boylar – zolim, koʻylak va boʻyinbogʻ – qamoqxona liboslari, tongda oʻrningdan turgach mototsiklda
17
yuzingni shamolga tutib Parij koʻchalari boʻylab uchish yoki Tibetga yoʻl olish erkinligidan mosuvo hayot – hayot emas, deb yurgan talabalik yillarimga qaytardi. Menga nima boʻldi? Saksoninchi yillar keldi. Keyin toʻqsoninchi yillar. Oʻlim va xastalik nimaligini koʻrdim, semirdim, sochlarim toʻkila boshladi. Sanoqsiz orzularimni kattaroq maoshga almashdim, qizigʻi, nimalardan voz kechayotganimni anglab yetganim ham yoʻq. Yonimda oʻtirgan Morri esa, goʻyoki men uzoq taʼtildan qaytgandek, hali ham universitet yillaridagidek dunyoga hayrat bilan boqardi. – Qalbingni tortiq qilishga arzirli insonni topdingmi? — soʻradi u. – Odamlarga yaxshilik qilyapsanmi? – Qalbing xotirjammi? – Qoʻlingdan kelganicha insoniylikka intilyapsanmi? Yillar davomida oʻzimni aynan shu savollar ustida chuqur bosh qotirgandek koʻrsatishga urinib, yolgʻon ketidan yolgʻon qalashtirdim. Menga nima boʻldi? Hech qachon pul uchun ishlamayman, Tinchlik Korpusiga qoʻshilaman, dunyoning goʻzal va ilhombaxsh yerlarida hayot kechiraman deb oʻzimga vaʼda bergandim-ku. Aslida esa, mana oʻn yildirki, faqat bir joyda – Detroytda ishlayman, faqat bitta bank xizmatlaridan foydalanaman va faqat bitta sartaroshga qatnayman. Yoshim oʻttiz yettida; kompyuter, modem va mobil telefonlar asiriga aylanganman, mehnat samaradorligim universitet davridagidan koʻra ancha yuqori. Men kabi kishilarni nazariga ham ilmaydigan badavlat sportchilar haqida maqolalar yozaman. Endi yoshim atrofimdagilardan kichik ham emas, ortiq kulrang jemferlar kiyib olib, yoqilmagan sigaretni labimga qistirish orqali kattaroq koʻrinishga urinmayman ham. Tuxum salatli sendvich tanavvul qilish bahonasida hayot mazmuni haqida oxiri yoʻq muhokamalarga kirishmayman. Ish koʻpligidan nafas olishga ham vaqtim boʻlmasa-da, negadir hayotdan qoniqmaslik hissi meni taʼqib qilaveradi. Menga nima boʻldi? – Murabbiy, — deb yubordim beixtiyor uning eski laqabi yodimga tushib. Morrining yuziga nur yugurdi. – Shunday. Men hali ham murabbiyingman. U jilmayib qoʻydi va qirq daqiqa oldin boshlagan taomini yeyishda davom etdi. Men uning ovqatlanishini tomosha qildim: qoʻllari shu qadar ehtiyotkorona harakatlanardiki, koʻrgan kishi Morri endigina qoʻllaridan foydalanishni oʻrganyapti deb oʻylardi. U pichoqni mahkam tuta olmasdi: barmoqlari qaltirardi. Har bir tishlam uning uchun butun bir kurash edi: yutishdan
18
oldin luqmasini maydalab chaynardi. Baʼzan chaynagani ogʻiz chetlaridan oqib tushar, u esa sochiqcha bilan labini artish uchun qoʻlidagini qoʻyishga majbur boʻlardi. Terisi bilagidan mushtigacha qarilik dogʻlari bilan qoplangan va shoʻrvadagi tovuqning terisidek osilib qolgandi. Biz – xasta qariya va yosh hamda sogʻlom erkak bir oz muddat xona sukunatiga gʻarq boʻlib, shu taxlit ovqatlandik. Xonadagi jimlik oʻngʻaysiz edi, lekin bu oʻngʻaysizlikni faqat men his qilayotgandek edim. – Oʻlim, — dedi toʻsatdan Morri, — qaygʻu chekishga arzigulik yagona narsa, Mich. Baxtsiz hayot kechirish umuman boshqa masala. Mendan xabar olgani kelganlarning koʻpchiligi baxtsiz. – Nega? – Xoʻsh, birinchidan, mavjud qarashlarimiz odamlarga oʻzlaridan qoniqish hosil qilish imkonini bermaydi. Biz yoshlarga yanglish qadriyatlarni singdiramiz. Jamiyatda mavjud qarashlar hayotingni zaharlasa, ularga amal qilma, deyish uchun jasorat kerak. Bunday hollarda oʻz qarashlaringni yarat. Bu narsa aksariyat kishilarning qoʻlidan kelmaydi. Ular mendan ham baxtsizroq, hattoki hozirgi ahvolimda ham. Men oʻlayotgan boʻlishim mumkindir, lekin meni yaxshi koʻradigan, mehribon yaqinlarim yonimda. Bunday deya oladiganlarning soni nechta deb oʻylaysan? Men uning zarracha ham oʻziga achinmayotganidan lol qoldim. Raqs tushish, suzish, yuvinish va hattoki yurish baxtidan mosuvo Morri; eshigi taqillasa, borib javob bera olmaydigan, yuvinib chiqqach, artinishni eplay olmaydigan, yotoqda mustaqil boshqa tomonga oʻgirilib yotishga ham yaramaydigan Morri. Qanday qilib shuncha narsani bu qadar xotirjam qabul qilish mumkin? Uning sanchqini zoʻrgʻa ishlatayotganini kuzatdim: pomidor boʻlagini olishga urindi, dastlabki ikki urinishda uddasidan chiqa olmadi – qanday achinarli holat; shunga qaramasdan, Morrining yonimda ekanligi, xuddi talabalik yillarimdagidek, menga qandaydir osoyishtalik baxsh etganini inkor etolmayman. Qoʻl soatimga koʻz tashladim, tarki odat – amri mahol, joʻnash vaqtim yaqinlashib qolgandi, uyga qaytish parvozim vaqtini oʻzgartirishimga toʻgʻri keladi, menimcha. – Bilasanmi, men qanday oʻlaman? — soʻradi u. Unga hayratlanib qaradim. – Boʻgʻilib oʻlaman. Koʻksov tufayli oʻpkam xastalikka dosh berolmaydi. ALS tobora yuqorilab boryapti. Allaqachon oyoqlarimni ishdan chiqargan. U tez orada bilaklarim va qoʻllarimga yetib keladi. Va navbat oʻpkamga kelganida, — yelka qisib qoʻydi u, — umrim nihoyasiga yetadi. Unga nima deyishni bilmasdim.
19
– Bilasizmi...Oldindan biror narsa deb boʻlmaydi, — dedim kalovlanib. Morri koʻzlarini yumdi. – Men bilaman, Mich. Lekin sen qoʻrqma. Yaxshi umr kechirdim, oʻlim haqligini esa hammamiz bilamiz. Yana toʻrt-besh oycha vaqtim qolgan boʻlsa kerak. – Qoʻysangiz-chi, — dedim asabiylashib, — Hech kim anigʻini bilmaydi… – Men bilaman, – mayin ovozda javob qaytardi Morri. — Buni aniqlash mumkin boʻlgan kichik test ham bor. Menga shifokor koʻrsatgandi. – Test? – Bir necha marta nafas ol. Uning aytganini bajardim. – Yana bir marta nafas ol, faqat bu safar nafas chiqarayotganingda yana nafas olishdan oldin ulgurganingcha sana. Nafas chiqarar ekanman, tez sanay boshladim. – Bir, ikki, uch, toʻrt, besh, olti, yetti, sakkiz… Nafasim tugashidan avval yetmishgacha sanashga ulgurdim. – Yaxshi, — dedi Morri. — Oʻpkang sogʻlom. Endi meni kuzat. U nafas oldi va past, qaltiroq ovozda sanay boshladi. – Bir, ikki, uch, toʻrt, besh, olti, yetti, sakkiz, toʻqqiz, oʻn, oʻn bir, oʻn ikki, oʻn uch, oʻn toʻrt, oʻn besh, oʻn olti, oʻn yetti, oʻn sakkiz… Shundan soʻng toʻxtab, yutoqib nafas oldi. – Shifokor birinchi marta bu mashqni qilishimni soʻraganida, yigirma uchgacha sanagan edim. Hozir esa oʻn sakkizgacha. U koʻzini yumdi va bosh chayqadi: – Yonilgʻi bakim deyarli boʻshab qolgan. Asablarim taranglashganidan sonimga mushtladim. Koʻrganlarim bir kun uchun yetarli edi. Morri bilan quchoqlashib xayrlashdim. – Keksa professoringni yana koʻrgani kel.
20
Oxirgi xayrlashuvimizda bergan shu kabi vaʼdamni eslamaslikka harakat qilib, undan yana xabar olgani kelishga soʻz berdim. Morri bizga oʻqishni buyurgan kitoblarni universitetdagi kitob doʻkonidan xarid qilaman. Avvallari men mavjudligini ham bilmagan kitoblarni sotib olaman: “Yoshlik: shaxsiyat va inqiroz”, “Men va sen”, “Shaxsning ikkilanishi”. Universitetga kirishdan oldin inson munosabatlarini oʻrganish alohida fan hisoblanishi mumkinligini tasavvurimga ham sigʻdira olmasdim. Morrini uchratgunimcha, bunday narsalarga ishonmasdim. Uning kitoblarga boʻlgan ishtiyoqi shu qadar cheksizki, yuqtirib olmaslikni iloji yoʻq. Baʼzan darsdan keyin, sinfxona boʻshagach, jiddiy suhbatga kirishamiz. U menga hayotim toʻgʻrisida savollar beradi, keyin esa Erix Fromm, Martin Buber, Erik Eriksondan iqtiboslar keltiradi. Maslahat berar ekan, oʻzi ham aynan shunday fikrdaligi aniq boʻlsa-da, koʻp hollarda ularning fikrlarini keltirib oʻtadi. Aynan shu lahzalarda men uning shunchaki “amaki” emas, haqiqiy professor ekanligini tushunib yetganman. Kunlarning birida mening yoshimda jamiyat mendan nimalarni kutishi va oʻzim nimani xohlashimni aniq farqlab olish qiyinligidan shikoyat qildim. – Senga qarama-qarshiliklar tortishuvi haqida aytganmanmi? — soʻradi u. – Qarama-qarshiliklar tortishuvi? – Hayot tortishuvlar ketma-ketligidan iborat: goh oldinga, goh orqaga. Sen nimanidir qilishni xohlaysan, lekin butunlay boshqa narsani qilishga toʻgʻri keladi. Oʻzing uchun mutlaqo bezarar deb oʻylagan narsang seni jarohatlaydi. Hech narsa oʻz-oʻzidan boʻlmasligini bilsang ham maʼlum narsalarga ular bor boʻlishi shartdek qaraysan. Qarama-qarshiliklar tortishuvi rezina bogʻichni tarang tortganingdagi holatga oʻxshaydi. Koʻpchiligimiz esa shu bogʻichning oʻrtasida yashaymiz. – Kurash musobaqasini eslatarkan, — deyman men. – Kurash musobaqasi, — kuladi u. — Ha, hayotni shunday tasvirlasa ham boʻladi. – Xoʻsh, bu kurashda kim gʻolib chiqadi? — soʻrayman men. – Kim gʻolib chiqadi? — jilmayadi u egri tishlarini koʻrsatib. Koʻzlari atrofidagi ajinlar yigʻiladi. — Muhabbat gʻolib chiqadi. Har doim muhabbat gʻalaba qozonadi.
Davomat Bir necha haftadan soʻng Londonga uchdim. Uimbldon turnirini yoritib borishim kerak edi. Dunyoning eng nufuzli tennis musobaqasi – tomoshabinlar oʻyinchilarning ruhini tushirish
21
uchun baqirmaydigan va avtoturargohda mast-alast yurmaydigan kam sonli tadbirlardan biri. Bunday tadbirlarni kam uchrataman. Angliyada havo iliq va bulutli edi, har tong tennis kortlariga yaqin ikki cheti qator daraxtlar bilan qoplangan koʻcha boʻylab sayrga chiqardim. Yoʻlimda sotilmay qolgan chiptalar uchun navbatda turgan oʻsmirlar, qaymoq va qulupnay sotib yurgan chayqovchilarga duch kelardim. Darvoza yoniga ilingan yangiliklar peshtaxtasida yarim-yalangʻoch ayollarning rasmlari, qirollik oilasining paparatsilar olgan suratlari, munajjimlar bashorati, sport xabarlari, lotereya oʻyinlari va oz-moz haqiqiy yangiliklar ham chop etilgan bir qancha sariq matbuot roʻznomalari sotilardi. Kunning eng muhim yangiligi yangi keltirilgan gazetalar taxlamiga suyab qoʻyilgan kichik boʻrdoskaga yozib qoʻyilar va odatda: “Diana va Charlz janjali!” yoki “Gazza jamoasiga: Menga millionlar kerak!” kabi sarlavhalardan iborat boʻlardi. Odamlar mazkur roʻznomalarni bir pasda bitta qoldirmay sotib olishar, ularda berilgan gʻiybatlarni maroq bilan oʻqishar edi; oldingi Angliya safarlarida men ham hech ulardan qolishmasdim. Endi esa har gal biror ahmoqona yoki yengil-yelpi xabarni oʻqiganimda, negadir Morri yodimga tushardi. Xayolimda u hovlisida qizil zarang daraxti qad koʻtarib turgan parket polli uyda nafasini sanab, qolgan har bir daqiqasini yaqinlari davrasida oʻtkazayotgan holda gavdalanardi. Men esa bu paytda soatlab vaqtimni oʻzim uchun zarracha ahamiyati boʻlmagan narsalarga sovurardim: kino yulduzlari, supermodellar, Jon Kennedining oʻgʻli, Madonna yoki Malika Di hayotidagi soʻnggi mojarolar. Qanchalik gʻalati tuyulmasin, Morrining vaqti tobora kamayib borayotganiga achinsam-da, u bu vaqtni mendan koʻra mazmunliroq oʻtkazayotganiga hasad qilardim. Nega biz vaqtimizni bunday bemaʼni xabarlarga sarflaymiz? Oʻsha paytda AQShda O. J. Simpson ustidan borayotgan sud jarayoni ayni qizgʻin pallaga kelgan, aksariyat kishilar tushlikka ajratilgan soatlarini toʻlaligicha mazkur jarayonni tomosha qilishga sovurar, ulgurmay qolgan qismini esa tunda koʻrish maqsadida tasmaga yozib olardi. Ularning hech biri O. J. Simpson bilan tanish emasdi. Sud ishiga aloqador kishilar bilan ham. Ammo ular bari bir boshqa birovning fojiasiga mukkasidan ketib, kunlab, haftalab umrini qurbon qilardi. Morrining oxirgi suhbatimizda aytganlari yodimga tushdi: “Mavjud qarashlarimiz odamlarga oʻzlaridan qoniqish hosil qilish imkonini bermaydi. Jamiyatda mavjud qarashlar hayotingni zaharlasa, ularga amal qilma, deyish uchun jasorat kerak”. Shu soʻzlarga amal qilgan Morri xastalikka chalinishidan ancha oldin oʻz qarashlarini yaratgan edi. Muhokama guruhlari, doʻstlar bilan sayrga chiqish, Garvard maydonidagi cherkovda oʻz musiqasiga raqs tushish. Morri nochor odamlarga bepul ruhiy xastaliklarni davolash xizmatlarini koʻrsatuvchi “Issiqxona” nomli loyihaga asos solgandi. U darslari uchun yangi gʻoyalar topish maqsadida kitoblar oʻqir, hamkasblari bilan uchrashar, sobiq talabalari bilan xabarlashib turar, uzoqdagi doʻstlari bilan xat yozishar edi. U bir daqiqasini ham teleseriallar yoki “Hafta filmlari” tomoshasiga sovurmas, boʻsh vaqtini koʻproq ovqat va tabiatdan bahra olishga sarflardi. Morri suhbat, muloqot va mehr-oqibatdan iborat mashgʻulotlar toʻplamini yaratgan va shu bilan uning hayoti shoʻrvaga limmo-lim toʻla kosadek toʻlib turardi.
22
Men ham oʻz qadriyatimni yaratgandim: ish. Fokus koʻrsatayotgan masxaraboz kabi Angliyada matbuot uchun bir vaqtning oʻzida toʻrt-beshta vazifani bajarardim. Hikoyalarimni AQSHga yuborish uchun har kuni sakkiz soat vaqtimni kompyuter oldida oʻtkazardim. Bundan tashqari, televideniye uchun reportajlar tayyorlash maqsadida suratga olish guruhi bilan Londonning turli qismlarini kezardim. Shuningdek, har kuni tongda va tushdan keyin telefon orqali radio reportajlarda ishtirok etardim. Shunday surʼatda ishlashga koʻnikib qolgandim. Yillar davomida ish mening eng yaqin hamrohimga aylangan, ishdan boshqa barcha narsani bir chetga surib qoʻygandim. Uimbldonda paytim mittigina yogʻochli ish kabinamda ovqatlanar va buni tabiiydek qabul qilardim. Oʻta tigʻiz kunlarning birida, bir toʻda muxbirlar Andre Agasse va uning mashhur maʼshuqasi Bruk Shilds ortidan quvib ketayotib, boʻyniga katta fotoapparat osib olgan ingliz muxbirlaridan biri meni turtib yubordi – yerga quladim; u esa zoʻrgʻa “kechirasiz” deyishga ulgurar-ulgurmas, halloslab yoʻlida davom etdi. Oʻshanda Morrining boshqa bir gapi yodimga tushdi: “Qanchadan-qancha kishilar mazmunsiz hayot kechiradi. Ular hatto oʻzlari muhim deb oʻylagan mashgʻulotlarni ham mudroq holatda bajarayotgandek tuyuladi. Chunki ular yanglish narsalar ortidan quvishadi. Hayotingga mazmun olib kirish uchun oʻzingni boshqalarga mehr berish, jamiyatga hissa qoʻshish hamda senga maqsad va mazmun taqdim etuvchi nimanidir yaratishga bagʻishlashing kerak”. Uning haq ekanini bilardim. Lekin amal qilmasang, bilganingdan nima naf? Turnir oxiriga yetdi, u bilan birga meni oyoqda tutib turgan tuganmas qahvaxoʻrlk ham nihoyasiga yetdi. Kompyuterimni yopdim, ish kabinamni tozalab, narsalarimni ketishga hozirlash uchun xonamga qaytdim. Juda kech boʻlib qolgandi. Hatto televideniye dasturlarining uzatilish vaqti ham tugagandi. Detroytga uchdim, kun oxirlaganda qoʻndik, zoʻrgʻa uyimga yetib oldim va uxlashga yotdim. Uygʻonganimda meni qarshi olgan yangilikdan esankirab qoldim: men ishlaydigan gazetaning kasaba uyushmasi aʼzolari ish tashlash eʼlon qilibdi. Ishxona yopilgandi. Asosiy kirish eshigining oldi piketchilar bilan toʻlgan, namoyishchilar koʻchaning u boshidan bu boshiga yurib, oʻz noroziliklarini bildirishayotgandi. Kasaba uyushmasi aʼzosi boʻlganim uchun oʻzga choram yoʻq edi: kutilmaganda, umrimda birinchi marta ishsiz, maoshsiz va ish beruvchilarimga qarshi kurash holatida qolib ketgandim. Sobiq muharrirlarimning aksariyati bilan doʻst edim. Kasaba uyushmasi yetakchilari uyimga qoʻngʻiroq qilib, ular bilan hech qanday muloqotga kirishmasligimni, birortasi men bilan aloqaga chiqib, murosa qilishga urinsa, goʻshakni qoʻyib qoʻyishim kerakligini uqtirishdi. – Gʻalaba qozongunimizcha kurashamiz! – xuddi askarlardek qasamyod qilishdi kasaba uyushmasi yetakchilari. Sarosima va tushkunlik ichida qoldim. Radio va televideniyedagi ishlarim yaxshigina qoʻshimcha daromad keltirsa-da, gazeta men uchun hayot manbayi, suv va havodek muhim
23
edi. Har tong nashrdan chiqqan maqolalarimni koʻrishim hech boʻlmaganda bir jabhada tirik ekanimni bildirib turardi. Endi esa undan mahrum boʻldim. Birinchi kun oʻtdi, keyin ikkinchi, uchinchi kun… Ish tashlash davom etarkan, u oylab choʻzilishi mumkinligi haqida xavotirli qoʻngʻiroqlar boʻlar, turli mish-mishlar yurardi. Hayotim ostin-ustun boʻlib ketdi. Har oqshom sport tadbirlari oʻtkazilardi, odatda ularni yoritib borish uchun hech biridan qolmasdim. Endi esa uyda oʻtirib, ularni televizorda tomosha qilardim. Oʻquvchilar mening maqola va reportajlarimga muhtoj degan xayol miyamga oʻrnashib qolgandi. Hayot mensiz ham bir maromda davom etayotgani tasavvurimga sigʻmasdi. Bir haftadan soʻng telefonni olib, Morriga sim qoqdim. Konni uni telefon yoniga olib keldi. – Meni koʻrgani kelyapsan, a, – dedi u. Uning gapi savoldan koʻra, koʻproq tasdiq ohangida yangradi. – Ha. Borsam maylimi? – Xoʻoʻp, seshanba kuniga nima deysan? – Seshanba toʻgʻri keladi, – javob qaytardim men. – Seshanba men uchun ham qulay. Ikkinchi kursda u dars beradigan yana ikkita fanga qatnasha boshladim. Vaqti-vaqti bilan shunchaki suhbat qurish uchun sinfxonadan tashqarida ham uchrashadigan boʻldik. Avvallari qarindoshim boʻlmagan katta yoshli kishilar bilan hech qachon biror yerda oʻtirmaganman, shunday boʻlsa-da, Morri bilan biror yerga borishdan tortinmayman, u ham vaqt ajratishga ogʻrinmaydi. – Bugun qayerga boramiz? – quvnoq ovozda soʻraydi u ofisiga kirishim bilan. Bahorda Jamiyatshunoslik fakulteti binosining tashqarisidagi daraxtlar ostida oʻtiramiz, qishni esa uning kabinetidagi yozuv stoli yonida oʻtkazamiz – men kulrang jemfer va “Adidas” krossovkada, u esa Rokport charm poyabzali va chiyduxoba shimda. Har galgi suhbatimizda u mening bir bogʻdan bir togʻdan kelib, bir nimalarni vaysashimga quloq tutadi, keyin esa menga hayotiy tajribalaridan saboq berishga urinadi. Universitetda keng tarqalgan qarashlarga qarshi oʻlaroq, pul hayotda eng muhim narsa emasligini uqtiradi. “Tom maʼnodagi insoniylik”ka intilishim zarurligini aytadi. U yoshlarning oʻz qobigʻiga oʻralib olishga moyilligi hamda inson jamiyatga “qoʻshilib” yashashga ehtiyojmand ekani haqida gapiradi. Uning aytganlaridan ayrimlarini tushunaman, ayrimlarini esa yoʻq. Lekin bu ahamiyatsiz. Suhbatlarimiz men uchun Morri bilan gaplashishga bir bahona. Huquqshunos boʻlishimni istagan dadam bilan Morri kabi ota-boladek suhbat qura olmayman. Morri huquqshunoslarni xushlamaydi. – Oʻqishni tamomlaganingdan keyin nima qilmoqchisan? – soʻraydi u.
24
– Musiqachi boʻlishni xohlayman, – javob qaytaraman men. – Pianinochi. – Ajoyib, – deydi u, – lekin mashaqqatli yoʻlni tanlabsan. – Ha. – Nahanglari koʻp. – Men ham shunday deb eshitganman. – Lekin bari bir, – davom etadi u, – buni chin dildan xohlasang, orzuyingni amalga oshira olasan. Bu soʻzlari uchun uni bagʻrimga bosib, minnatdorchilik bildirgim keladi, lekin tabiatan tortinchoqman. Shunchaki, bosh irgʻatib qoʻya qolaman. – Garov oʻynashim mumkin, sen pianinoni zavq-shavq bilan chalasan, – deydi u. Men kulaman: – Zavq-shavq? U ham jilmayadi: – Ha, zavq-shavq bilan. Nima boʻpti? Hozir hech kim bu soʻzni ishlatmaydimi?
Birinchi seshanba: borliq haqida suhbatlashamiz Konni eshikni ochib, meni ichkariga taklif qildi. Morri oshxona stoli yonida nogironlar aravachasida oʻtirar, keng paxta koʻylak va undan ham kengroq ishton kiyib olgandi. Morrining oyoqlari qurib, soni ikki kaft ichiga sigʻadigan darajada ozib ketganligi sababli uning ishtoni haddan tashqari keng boʻlib koʻrinardi. Agar tik tura olganda edi, boʻyi besh futdan oshmas, oltinchi sinf bolasining jinsi shimi unga bemalol sigʻgan boʻlardi. – Sizga bir narsa keltirdim, — jigarrang qogʻoz qopchani qoʻlimda tutgancha eʼlon qildim men. Aeroportdan kelishimda yoʻl yoqasidagi doʻkonda toʻxtab, bir oz kurka goʻshti, kartoshka salat, makaron salat va bir nechta kulcha non sotib olgandim. Uyda yetarlicha oziq-ovqat borligini bilardim, shunday boʻlsa-da, nimadir hadya qilishni xohladim. Boshqa usulda yordam berishga ojiz edim. Bundan tashqari, Morrining ovqatxoʻrligi ham yodimda edi. – Ehhe, shuncha yegulik, — Morrining yuziga xursandchilik yugurdi. — Lekin endi bularni birga yeyishmasang boʻlmaydi. Atrofi toʻqima kursilar bilan oʻralgan oshxona stoli yoniga oʻtirdik. Bu safar oʻn olti yillik ayriliqning oʻrnini toʻldirishga ehtiyoj boʻlmagani sababli bir pasda universitet davridagi
25
mavzularimiz muhokamasiga shoʻngʻidik. Morri menga savollar beradi, javoblarimni tinglaydi va ora-orada toʻxtatib, tajribali oshpaz taom taʼmini yaxshilash uchun unga ziravor qoʻshgani kabi men aytishni esdan chiqargan yoki mening xayolimga kelmagan fikrlar bilan mulohazalarimni toʻldirib turadi. U nashriyotimizdagi ish tashlash haqida soʻradi va kutilganidek nima sababdan ikkala tomon oddiygina muloqotga kirishib, muammolarini hal qilib qoʻya qolmasligi uning mantigʻiga sigʻmasdi. Unga hamma ham u kabi dono emasligini aytdim. Vaqti-vaqti bilan hojatxonaga borish uchun tanaffus qilishimizga toʻgʻri kelardi: bu jarayon anchagina vaqt olardi. Konni uni aravachasida hojatxonagacha surib borar, keyin turishga yordamlashib, tuvakka hojatini chiqarguncha suyab turardi. Har safar hojatxonadan qaytganda sillasi qurigani koʻrinib turardi. – Ted Koppelga yaqin orada kimdir orqamni ham artib qoʻyishiga toʻgʻri kelishini aytganim, esingdami? — soʻradi u. Men kuldim. Bunday gaplar osonlikcha esdan chiqmaydi. – Xullas, oʻsha kun yaqinlashyapti. Shu narsa meni xavotirga soladi. – Nega? – Chunki bu qaramlikning yaqqol belgisi. Kimdir tagingni artib qoʻyishi. Lekin buni ustida ishlayapman. Shu jarayondan ham zavq olishga urinyapman. – Zavq olishga? – Ha. Bundoq oʻylab qarasam, yana bolalikka qaytish imkonim bor ekan. – Bu jarayonga oʻzgacha nigoh bilan qarash. – Endi hayotga oʻzgacha nigoh bilan boqishga majburman. Tan olaylik: bozor-oʻcharga chiqolmayman, toʻlovlarni amalga oshirish uchun bankka borolmayman, chiqindilarni tashlab kelishga ham yaramayman. Ammo shu yerda qolgan kunlarimni sanab, hayotda oʻzim uchun muhim deb oʻylagan narsalarimni kuzatib oʻtirish qoʻlimdan keladi. Buning uchun menda sabab ham bor, vaqtim ham bemalol. – Demak, — dedim men ham javobimda uning sinik kayfiyatini aks ettirib, — hayot mazmunini topishning siri uydagi chiqindilarni tashqariga chiqarmaslikda ekan-da? Uning gaplarimdan kulganini koʻrib yengil tortdim. Konni ovqatdan boʻshagan idishlarni olib chiqib ketarkan, koʻzim gazetalar toʻplamiga tushdi. Ular men kelishimdan oldin oʻqilgani koʻrinib turardi. – Yangiliklarni kuzatib borasizmi? — soʻradim men.
26
– Ha, — dedi Morri. — Bu senga gʻalati tuyulyaptimi? Oʻlyapman deb dunyoda nimalar sodir boʻlayotganiga qiziqmasligim kerakmi? – Balki. U xoʻrsindi. – Balki sen haqdirsan. Ehtimol, bu narsalar meni qiziqtirmasligi kerakdir. Bari bir ular qanday yakun topishini koʻrishga ulgurmasam. Lekin buni tushuntirish qiyin, Mich. Hozir oʻzim azob chekayotganim uchun boshqa azoblanayotganlarning dardini oldingidan-da yaxshiroq his qilaman. Yaqinda televizordan Bosniyada koʻchani yugurib kesib oʻtayotgan odamlar oʻqqa tutilganini, oʻldirilganini koʻrsatishdi. Begunoh qurbonlarni koʻrib, koʻzimga yosh keldi. Ular chekayotgan azob-uqubatlarni oʻz boshimdan kechirayotgandek his qildim. U odamlarning hech birini tanimayman. Ammo… Qanday tushuntirsam ekan? Meni...ular bilan qandaydir rishta bogʻlab turgandek tuyuladi. Uning koʻzlari namlandi, men esa mavzuni oʻzgartirishga urindim, biroq u yuzini artib, qoʻlini siltadi. – Salga yigʻlaydigan boʻlib qolganman, — dedi u. — Eʼtibor berma. “Taajjub” ichimda oʻylayman men. Oʻzim yangiliklar sohasida ishlardim. Oʻlganlar haqidagi voqealarni yoritardim. Motam tutayotgan oila aʼzolari bilan suhbatlashardim. Hatto dafn marosimlarida ham ishtirok etardim. Lekin hech yigʻlamagandim. Morri esa dunyoning narigi yarmida yashayotgan insonlarning azoblanishini koʻrib koʻz-yosh toʻkayotgandi. Qiziq, odam umri oxirlaganda shu holatga tushib qolarmikan? Balki oʻlim oxir-oqibat mutlaqo begonalarni ham bir-biriga achinib, koʻz-yosh toʻkadigan qilib qoʻyuvchi ulkan langarchoʻpdir. Morri sochiqchaga burnini qoqdi. – Sen bu narsani toʻgʻri tushunasan, a? Erkaklar ham yigʻlashini? – Albatta, — deb, javob qaytardim tezda. U jilmaydi. – Eh, Mich, men bilan koʻngli boʻsh insonga aylanasan. Kuni kelib, yigʻlash normal holat ekanini isbotlayman senga. – Ha, ha, — dedim men. – Ha, ha, — dedi u ham. Ikkimiz ham kulib yubordik, chunki Morrining yigirma yilcha oldin shu gapni koʻp takrorlash odati bor edi. Asosan, seshanba kunlari. Aslida, seshanba har doim birgalikda oʻtkazadigan kunimiz boʻlgan. Morrining men qatnashgan darslari seshanbada boʻlardi, uning qabul
27
soatlari seshanba kunlariga belgilangandi, va nihoyat, men Morri tavsiya qilgan mavzuda diplom ishimni yozayotganimda ham boshidanoq Morri bilan seshanba kunlari goh uning kabinetida, goh universitet oshxonasida, gohida esa Perlman Xoll korpusining zinapoyalarida birga oʻtirib mavzu ustida ishlardik. Shu sababli hovlisida qizil zarang daraxti qad koʻtargan uydagi uchrashuvlarimizni ham seshanbadan boshqa kuni oʻtkazib boʻlmaydigandek tuyulardi. Ketishga hozirlanayotib, Morriga shu haqida eslatdim. – Biz seshanba odamlarimiz, — dedi u. – Seshanba odamlari, — takrorladim men. Morri jilmaydi. – Mich, sen oʻzim tanimagan insonlar haqida ham qaygʻurishim toʻgʻrisida soʻraganding. Lekin shu xastalik tufayli oʻzim anglab yetgan eng muhim narsa nimaligini aytaymi? – Nima ekan? – Hayotda eng muhim narsa bu — oʻzgalarga mehr ulashish va uni oʻzing ham qabul qilishni oʻrganish. Uning ovozi pasayib, shivirlab gapini davom ettirdi. – Mehrni qabul qila bilish. Oʻzimizni mehr-muhabbatga noloyiq deb oʻylaymiz; unga qalbimizni ochsak, oʻta koʻngilchan boʻlib qolamiz deb oʻylaymiz. Ammo Levin ismli bir dono kishi toʻgʻri aytgan: “Mehr-muhabbat — bu yagona oqilona amal”. Taʼsirli chiqishi uchun bir oz tin olib, keyin yana takrorladi: “Mehr-muhabbat — bu yagona oqilona amal”. Men odobli talaba kabi bosh irgʻab, tasdiqladim va u beholgina nafas chiqardi. Men uni bagʻrimga bosish uchun egildim. Keyin esa oʻzimga xos boʻlmagan ishni qilib, uning yuzidan oʻpib qoʻydim. Uning siyraklashib borayotgan soqol moʻylari yuzimga botib, bemajol qoʻllarini qoʻllarimga tegganini his qildim. – Demak, keyingi seshanba kelasan, a? — shivirlab soʻradi u. U sinfga kirib, bir soʻz aytmasdan kursisiga borib oʻtiradi. Indamay bizga qaraydi, biz unga qaraymiz. Avvaliga bir-ikki burchakdan qiqirlab kulgan ovoz eshitiladi, biroq Morri faqat yelkasini uchirib qoʻyadi, xolos. Oxir-oqibat, sinfni chuqur sukunat egallaydi va biz eng past tovushlarni ham ilgʻay boshlaymiz: xona burchagidagi isitish radiatorining gʻuvullashi, baqaloq talabalardan birining pishillab nafas olishi.
28
Baʼzilarimiz asabiylasha boshlaymiz. Qachon u biror gap aytarkan? Tipirchilab, qoʻl soatlarimizni tekshiramiz. Baʼzi talabalar oʻzlarini bularning barchasidan yuqoriroq turadigandek tutib, derazadan tashqarini tomosha qiladi. Oʻn besh daqiqacha davom etgan jimjitlikdan soʻng Morri pichirlab, sukunatni buzadi. – Bu yerda nima boʻlyapti? Sekin-asta Morri koʻzlaganidek sukunatning inson munosabatlariga taʼsirini muhokama qila boshlaymiz. Nega jimjitlikdan xijolat chekamiz? Shovqin-suron bizga qanday tasalli beradi? Sukunat menga xalal bermaydi. Doʻstlarim bilan tinimsiz chugʻurlashsam-da, odamlar oldida his-tuygʻularim haqida gapirishdan tortinaman, ayniqsa, ular kursdoshim boʻlmasa. Agar darsda shu talab qilinsa, men soatlab jimjitlikda oʻtirishim mumkin. Sinfdan chiqayotganimda Morri meni toʻxtatadi. – Bugun kam gapirding, — deydi u. – Bilmasam. Qoʻshimcha qilishga arzirli fikr kelmadi. – Menimcha, senda qoʻshimcha qilishga fikrlar koʻp. Rostini aytsam, menga yoshligida sen kabi oʻylarini ichida saqlashni xush koʻrgan bir kishini eslatasan, Mich. – Kimni? – Meni.
Ikkinchi seshanba: Oʻz-oʻziga achinish haqida suhbatlashamiz Keyingi seshanba yana Morrini koʻrgani bordim. Undan keyingi seshanba kunlari ham. Ushbu tashriflarni siz oʻylaganingizdan-da koʻproq intiqib kutardim, oʻlayotgan odamning boshida oʻtirish uchun har hafta yetti yuz mil masofadan uchib borganimdan ham bilib olavering. Morrining yonidaligimda oʻzimni boshqa davrga tushib qolgandik his qilardim va oʻsha davrdagi men oʻzimga koʻproq yoqardi. Aeroportdan manzilgacha boʻlgan masofani bosib oʻtishda foydalanish uchun ijaraga mobil telefon olishni toʻxtatdim. “Kerak boʻlsa, kutishadi”, - taʼkidlardim oʻzimga, Morriga taqlid qilib. Detroytda nashriyot bilan bogʻliq mojaro tinchimadi. Aksincha, yanada avj oldi. Ish tashlovchilar va ularning oʻrniga ishga olinganlar oʻrtasida keskin toʻqnashuvlar sodir boʻla boshladi; yuk mashinalari qatnovini toʻsib, yoʻlga yotib olganlar kaltaklanar va hibsga olinardi. Shu voqealar taʼsiri ostida, Morri bilan oʻtkazilgan uchrashuvlarim menga inson mehri yordamida poklanishdek tuyulardi. Biz hayot haqida, muhabbat haqida suhbatlashardik. Morrining sevimli mavzularidan biri – rahmdillik va jamiyatimizda uning taqchilligi sabablari
29
haqida ham suhbatlashdik. Uchinchi tashrifimdan oldin “Non va tomosha” deb nomlangan doʻkonda toʻxtab oʻtdim – Morrining uyida ularning yorligʻi tushirilgan paketlarga koʻzim tushgandi, Morri ularning mahsulotlarini yoqtirsa kerak deb oʻyladim, – plastik idishga qadoqlangan sabzavotli vermishel, sabzi shoʻrva va pahlava kabi bir qancha mahsulotlardan koʻpgina xarid qildim. Morrining kabinetiga kira solib, xuddi hozirgina bankni tunab qaytgandek, qoʻlimdagi paketlarni tepaga koʻtardim. – Oziq-ovqat yetkazib berish xizmati! – qichqirdim men. Morri koʻz qorachiqlarini aylantirib, jilmaydi. Men esa kasallik rivojlanishining yangi belgilari paydo boʻlmadimikan deb uni zimdan koʻzdan kechiraman. Barmoqlari qalam ushlash yoki koʻzoynagini tutib turish kabi vazifalarni yaxshi bajarayotgandi, lekin u qoʻllarini koʻkragidan yuqoriga koʻtara olmasdi. U kundan kunga oshxona va mehmonxonada kamroq vaqt oʻtkazib, koʻproq kabinetidagi yostiqlar, yopinchiqlar va qurib qolgan oyoqlari uchun maxsus yasalgan penoplast tirgaklar bilan yasatilgan yumshoq kresloda yotardi. Uning yonida qoʻngʻiroqcha turardi va yostiqni toʻgʻrilab qoʻyish yoki, uning tili bilan aytganda, “tashqariga chiqib kelish” zarur boʻlganda, qoʻngʻiroqni chalib, shaxsiy qarovchilari armiyasidagilardan biri – Konni, Toni, Berta yoki Eymini yordamga chaqirardi. Morri uchun qoʻngʻiroqni koʻtarish har doim ham oson kechmasdi va buni uddalay olmagan paytlari oʻzidan hafsalasi pir boʻlardi. Morridan “oʻzingizga achinasizmi?” deb soʻradim. – Baʼzan, ertalablari, – javob berdi u, – odatda aynan shu vaqtda motam tutaman. Uygʻonib, butun tanamni paypaslayman: qoʻllarim, barmoqlarim va boshqa nimaiki aʼzolarim ishlayotgan boʻlsa, hammasini qimirlatib koʻraman va ishdan chiqqan tana aʼzolarimga aza tutaman. Oʻlim meni sekin-asta, makkorona yoʻl bilan mahv etayotganidan chuqur qaygʻuga botaman. Keyin esa birdaniga zorlanishni toʻxtataman. – Shunday osongina-ya? – Yigʻlagim kelsa, yaxshigina yigʻlab olaman. Lekin keyin diqqatimni meni hali tark etmagan ijobiy narsalarga qarataman. Mendan xabar olgani kelayotgan odamlarga. Ulardan eshitadigan hikoyalarga. Agar seshanba boʻlsa, senga. Chunki biz seshanba odamlarimiz. Men jilmaydim. Seshanba odamlari. – Mich, shundan ortiq oʻzimga achinishim mumkin emas. Har tong oz-ozdan, bir-ikki tomchi koʻz-yosh toʻkaman, boʻldi. Men tonglari soatlab oʻz qadriga achinib oʻtiradigan tanishlarimni yodga olaman. Oʻzingga achinishning kunlik miqdoriga cheklov qoʻyish qanchalar foydali boʻlardi. Bir necha daqiqa
30
koʻz yosh toʻkasan, keyin yana kundalik hayotingni davom ettiraverasan. Agar shunday dahshatli xastalikka chalingan Morri buni uddalayotgan boʻlsa… – Xastaligimni dahshatli deb hisoblasanggina, u dahshat soladi, – dedi Morri. – Jismim qovjirab, yoʻq boʻlib ketayotganini kuzatish dahshatli. Boshqa tomondan, u menga hamma bilan xayrlashish uchun vaqt berayotgani quvonarli, – jilmaydi u. – Hamma ham menchalik omadli emas. Men uni diqqat bilan kuzatdim: oʻrnidan turish, yuvinish va hatto shimini koʻtarib qoʻyishni ham eplolmaydi. Shumi omad? Nahotki u buni chindan ham omad deb bilsa? Tanaffus paytida – Morri hojatxonaga chiqqanida, uning kursisi yonida yotgan Boston gazetasini varaqladim. Unda bir kichik shaharchada ikki nafar oʻsmir qiz ular bilan doʻstlashgan yetmish uch yoshli qariyani qiynab oʻldirib, keyin uning uy-vagonida doʻstlariga bazm uyushtirib, murdani kelganlarga koʻz-koʻz qilib, qilgan ishlaridan maqtangani haqidagi maqolaga koʻzim tushdi. Boshqa maqolada bir erkak unga telekoʻrsatuv orqali sevgi izhor qilgan gey kishini oʻldirgani va tez orada uning ishi sudda koʻrilishi haqida hikoya qilingandi. Gazetani joyiga qoʻydim. Har doimgidek yuzidan tabassum arimaydigan Morrini xonaga surib olib kirishdi, Konni uni koʻtarib, nogironlar aravachasidan yumshoq kresloga oʻtqazib qoʻyish uchun egildi. – Istasangiz, men oʻtqazib qoʻyaman? – dedim men. Oraga bir lahza jimlik choʻkdi, nega toʻsatdan bunday taklif bildirganimni oʻzim ham bilmasdim. Biroq Morri Konniga qaradi va: – Qanday qilishni unga koʻrsatib yuborasanmi? – deb soʻradi. – Albatta, – javob qildi Konni. Uning koʻrsatmalariga amal qilgan holda ikki qoʻlimni Morrining qoʻltiqlari ostidan oʻtkazib birlashtirdim va katta bolorni tagidan ushlab koʻtargandek uni oʻzimga tortdim. Keyin esa qaddimni tiklab, uni koʻtardim. Odatda biror kishini koʻtarganingizda, ularning yiqilmaslik uchun qoʻllari bilan boʻyningizdan quchoqlab olishini kutasiz, ammo Morri bunday qilolmasdi. U jonsiz yukdek tuyulardi, uni koʻtarganimda boshi ohista yelkamga urildi, tanasi oʻta yumshoq ulkan nondek shalvirab qolgandi. – Aaaahhh, – sekin ingradi Morri. – Tutib turibman sizni, tutib turibman, – dedim men. Uni mana shunday bagʻrimga bosib, tutib turganimda, qalbimda uygʻongan his-tuygʻularni taʼriflab berolmayman. Uning soʻlib borayotgan tanasida oʻlim urugʻlari nish urayotganini his qildim. Uni kursiga yotqizib, yostiqni boshiga toʻgʻrilab qoʻyar ekanman, achchiq haqiqatni – vaqtimiz tugab borayotganini angladim.
31
Nimadir qilishim shart edi. 1978-yil, universitetda uchinchi kurs talabasiman. Disko musiqasi va “Rokki” filmi rosa urf boʻlgan paytlar. Brandeysda jamiyatshunoslik fanidan Morrining “Guruhlardagi jarayon” nomli noodatiy darsida oʻtiribmiz. Har hafta guruhimizdagi talabalarning oʻzaro munosabatlarini oʻrganamiz, ular jahl, rashk va eʼtiborga qanday javob bildirishlarini kuzatamiz. Biz – odam qiyofasidagi tajriba kalamushlarimiz. Aksariyat hollarda birortamiz yigʻlab yuboramiz. Men jamiyatshunoslik darslariga “taʼsirchan va koʻngilchan” deb nom qoʻyib olganman. Morri meni teran fikrli boʻlishga chaqiradi. Shu kuni Morri biz uchun mashq tayyorlab qoʻyganini aytadi. Oʻrnimizdan turib, bir kursdoshimizga orqa burishimiz va u bizni tutib qolishiga ishonib, ortga yiqilishimiz soʻraladi. Koʻpchilik ichida oʻngʻaysizlanadi, orqaga bir-ikki dyuym ogʻib, keyin yiqilishdan oʻzini toʻxtatib qoladi. Xijolat ichida kulamiz. Va nihoyat, ozgʻin, kamgap, qora sochli, deyarli har doim baliqchinikidek keng oq jemferlar kiyib yuradigan qiz qoʻllarini koʻksiga chalishtirib, koʻzlarini yumgancha oʻzini orqaga tashlaydi, xuddi Lipton choyi reklamasidagi model qiz oʻzini suvga tashlagandek. Bir soniya u yerga gursillab tushadigandek tuyuladi menga. Soʻnggi lahzalarda sherigi uning boshi va yelkalaridan tutib qolib, yuqoriga itaradi. – Uxxxx, – baqirib yuboradi bir nechta talaba. Baʼzilar qarsak chaladi. Morri tabassum qiladi. – Koʻrdingmi, – deydi u qizga, – sen koʻzingni yumding. Boshqalardan farqing shunda edi. Baʼzida koʻzimiz bilan koʻrib turgan narsalarimizga ishonolmaymiz, shunda ichki tuygʻularimizga suyanishga toʻgʻri keladi. Oʻzgalar sizga ishonishini xohlasangiz, oʻzingiz ham ularga ishona olishingizni his qilishingiz kerak: koʻzingizni chirt yumuq boʻlsa ham, hatto qulayotgan paytingizda ham.
Uchinchi seshanba: pushaymonlik haqida suhbatlashamiz Keyingi seshanba kuni odatdagidek bozor-oʻchar qilib keldim: makkajoʻxorili makaron, kartoshkali salat, olmali pirog. Yana Sony magnitofonini ham koʻtarib keldim. – Nimalar haqida suhbatlashganimizni eslab qolishni xohlayman, — dedim Morriga. — Ovozingizni yozib olishni istayman...keyinroq ham tinglash imkonim boʻladi. – Men oʻlganimdan keyin demoqchisan-da. – Unday demang. U kuldi. – Mich, men oʻlyapman. Keyinroq emas, aksincha, tez orada.
32
Keyin u yangi texnikaga ishora qilib: – Buncha katta boʻlmasa, — dedi. Bezbet muxbirdek his qildim oʻzimni shu payt. Doʻst hisoblangan ikki inson orasida magnitofon begona oʻt yoki sunʼiy quloqdek ortiqchalik qiladi, degan oʻy oʻtdi xayolimdan. Buning ustiga shuncha odam Morrining eʼtiboriga mushtoqligini hisobga olsak, men bu seshanbalarda haddan ortiq koʻp narsalarga ulgurib qolishga urinayotgan boʻlgandirman. – Menga qarang, — dedim magnitofonni qoʻlimga olib, — Buni ishlatishimiz shartmas. Agar bu narsa sizga noqulaylik tugʻdirsa. Morri koʻrsatkich barmogʻi bilan tergagandek ishora qilib, meni toʻxtatdi va koʻzoynagini yechgan edi, u boʻynidagi ipga ulab qoʻyilgani uchun koʻksida osilib, bir muncha vaqt tebranib turdi. U koʻzlarimga tik qarab: – Joyiga qoʻy, — dedi. Men magnitofonni joyiga qaytarib qoʻydim. – Mich, — davom etdi u yumshoqroq ohangda, — sen tushunmayapsan. Men senga oʻz hayotimni gapirib bermoqchiman. Tildan qolmasimdan, aytib qolay deyapman. Uning ovozi pasayib, shivirlashga oʻtdi. – Kimdir mening hikoyamga quloq tutsa deyman. Sen tinglaysan, a? Bosh irgʻatdim. Bir lahza jim qoldik. – Xoʻsh, — dedi u, — matohing yoqiqmi? Rostini aytganda, magnitofonning vazifasi faqat xotiralarni muhrlab qolish emasdi. Men Morridan ayrilib qolayotgandim, biz hammamiz uni yoʻqotayotgandik: uning oilasi, doʻstlari, sobiq shogirdlari, hamkasb professorlar, siyosiy muhokamalar uchun tuzilgan jonajon guruhlaridagi oshnalari, sobiq raqqos sheriklari, umuman, barchamiz. Magnitofon tasmalari esa suratlar va video-yozuvlar kabi oʻlim xurjunidan hech qursa nimadir oʻmarib qolishga boʻlgan besamar urinish edi. Biroq Morrining jasurligi, yumorga boyligi, sabri va samimiyligiga guvoh boʻlish orqali men uning hayotga tamomila boshqacha nigoh bilan qarayotganini tobora ravshanroq anglab borayotgandim. Men tanigan insonlarning hech biri hayotga bunday qaramasdi. Sogʻlomroq nigoh edi u. Teranroq nigoh. U esa oʻlim yoqasida edi.
33
Agar taqdirga tan berib, oʻlimga tik boqqanimizda fikrlarimiz sirli ravishda ravshan tortadigan boʻlsa, unda Morri bu hodisa haqida boshqalarga gapirib berish istagida ekanini bilardim. Va men bu narsani qoʻlimdan kelgancha uzoqroq xotiramda saqlab qolishni xohlardim. Birinchi marta Morrini “Tungi xabarlar” da koʻrganimda, u oʻlimi muqarrarligini bilgach, biror ishidan pushaymon boʻlganmikan deb qiziqqandim. Yoʻqotilgan doʻstlari uchun achchiq-achchiq koʻz-yosh toʻkdimikan? Agar imkoni boʻlganda, boshqacha hayot kechirgan boʻlarmidi? Xudbinlarcha “Agar men uning oʻrnida boʻlganimda, amalga oshirilmagan ishlarim, havoga sovurilgan imkoniyatlarim haqidagi qaygʻuli oʻylarga gʻarq boʻlarmidim?” deb oʻzimni savolga tuta boshladim. Ichimda saqlab kelgan sirlar yashirin qolib ketayotganidan afsuslanarmidim? Men shu haqida Morridan soʻraganimda, u boshini irgʻadi. – Hammani shu savol qiynaydi, shunday emasmi? Bugun umrimning soʻnggi kuni boʻlsa-chi? U yuzimga tikilib turib, ikkilanish, parishonlik alomatlarini oʻqigan boʻlsa ajab emas. Xayolimda bir kuni ish stolim yonida yozayotgan maqolamni yakuniga yetkazishga ham ulgurmay gup etib yiqilib, jon berishim va tibbiy tez yordam xodimlari murdamni olib chiqib ketayotgan bir paytda muharrirlarim chala qolgan maqolamga ochkoʻzlarcha yopishishlarini tasavvur qildim. – Mich? — chaqirdi Morri. Men boshimni silkib tashlab, hech nima deb javob qilmadim. Biroq Morri mendagi parishonlikni sezdi. – Mich, — dedi u. — Jamiyatimiz oʻlim toʻshagiga mixlanmaguningcha bunday narsalar haqida fikr yuritishingga yoʻl qoʻymaydi. Biz shaxsiy manfaatlarimiz domiga tushib qolganmiz: mansab, oila, pul topish, ipoteka qarzlarini qaytarish, yangi mashina olish, buzilgan isitish radiatorimizni tuzatish – boʻsh qolmaslik uchun millionlab mayda-chuyda ishlarga koʻmilib yashayveramiz. Bir nafas tin olib, hayotimizga tashqaridan nazar tashlab, oʻz-oʻzimizga savol berishga odatlanmaganmiz: “Bor-yoʻgʻi shumi? Men istagan narsalarning bari shumi? Nimadir yetishmayotganmikan?” U bir oz jim qoldi. – Bu yoʻnalishda fikrlash uchun kimdir senga turtki boʻlishi kerak. Bu oʻz-oʻzidan sodir boʻladigan jarayonmas. Men uning nima demoqchi boʻlayotganini bilardim. Bu hayotda hammamiz ustozga muhtojmiz. Meniki qarshimda oʻtirardi. “Boʻpti, — oʻyladim men, — talaba boʻlish peshonamga bitilgan ekan, imkonim yetgancha yaxshi talaba boʻlishga harakat qilaman”.
34
Oʻsha kuni samolyotda uyga qaytar ekanman, sariq yon daftarchamga ichimizda barchamizni qiynaydigan masalalar roʻyxatini yozib chiqdim: baxt, keksayish, farzandli boʻlishdan boshlab to oʻlimgacha. Albatta, oʻz-oʻzimizni anglash uchun ushbu mavzularda minglab kitoblar yozilgan, bir dunyo telekoʻrsatuvlar bor, soati 9 dollar turuvchi maslahat darslari mavjud. Amerika oʻz-oʻziga yordam berish sohasida naq fors bozoriga aylangan. Shunday boʻlsa-da, aniq-tiniq javoblar yoʻq edi. Atrofingdagilar haqida qaygʻurishing kerakmi yoki “ichingdagi bolakay” parvarishiga eʼtibor berishing lozimmi? Anʼanaviy qadriyatlarga qaytish lozimmi yoki urf-odatlarni befoydaga chiqarib, ulardan voz kechish kerakmi? Muvaffaqiyatga intilish kerakmi yoki oddiylikkami? Shunchaki, “Yoʻq” deyishni oʻrgangan yaxshimi yoki gap-soʻzlarni yigʻishtirib, ishga kirishgan afzalroqmi? Men bir narsani aniq bilardim: keksa professorim Morri oʻz-oʻziga yordam berish biznesida emasdi. U relsda turib, oʻlim parovozining hushtagini tinglar va hayotdagi ahamiyatli narsalar haqida aniq tasavvurga ega edi. Menga shu aniqlik zarur edi. Yoʻlini yoʻqotgan va shubha-gumonlar girdobida azoblanib yurgan qalblarning har biri shu aniqlikka muhtoj edi. – Istagan mavzuyingda savol ber, — derdi Morri doim. Shu sababli quyidagi roʻyxatni tuzdim: Oʻlim Qoʻrquv Keksayish Nafs Nikoh Oila Jamiyat Kechirimlilik Mazmunli umr Avgust oxirlari, seshanba kuni Gʻarbiy Nyutonga toʻrtinchi bor kelayotganimda sumkamda shu roʻyxat yotardi. Oʻsha kuni Logan aeroportida konditsioner buzilgan ekan, odamlar yelpinib, jahl bilan peshonalaridan oqayotgan terni artishar va kimga koʻzim tushmasin, hammasining yuz ifodasidan kimnidir boʻgʻizlab qoʻyishga tayyorligi bilinib turardi.
35
Toʻrtinchi kurs boshiga kelib, men jamiyatshunoslik fanidan shu qadar koʻp darslarga qatnashdimki, diplom olishim uchun faqat bir necha kredit yetmayotgan edi xolos. Buni koʻrgan Morri aʼlo darajali diplom olish uchun qiyinroq diplom ishi yozishni taklif etadi. – Men, a? — soʻrayman undan, — nima haqida yozaman? – Qaysu mavzu sen uchun qiziq? — deydi u. Bir dunyo gʻoyalarni koʻrib chiqib, mavzu qurib qolgandek, sportga toʻxtalamiz. Men “Futbol qanday qilib Amerikada xalq uchun afyun, yaʼni sal kam din darajasidagi muhim udumga aylangan?” degan mavzuda bir yillik diplom ishimni boshlayman. Bu narsa boʻlajak kasbim uchun tayyorlov kursi ekani xayolimga ham kelmaydi. Bilganim, shu narsa menga Morri bilan har haftalik suhbatlarimizni davom ettirishga imkon beradi. Bahor kelishiga uning yordamida izlanishlarim natijalari, iqtiboslar va dalillar bilan hujjatlashtirilgan hamda qora charm muqovaga yaxshilab tikilgan 112 varaqlik diplom ishimni tugataman. Ilk marta gol urgan yosh futbolchidek, uni faxr bilan Morriga koʻrsataman. – Tabriklayman, — deydi Morri. U ishimni varaqlar ekan, men yuzimda masrur tabassum bilan uning xonasidagi narsalarga nazar solaman. Kitob javonlari, parket pol, gilam, divan. Ichimda “Xonaning qay nuqtasida oʻtirish imkoni boʻlsa, hammasida oʻtirib chiqqanman” deyman oʻzimga. – Biror nima deyishga tilim ojiz, Mich, — oʻychan holda koʻzoynagini toʻgʻrilaydi Morri, — bunday yaxshi yozilgan ish bilan seni magistrlikka olib qolmasak gunoh boʻladi. – Boʻlmasam-chi, — deyman men. Miyigʻimda kulib qoʻysam-da, u aytgan fikr menga moydek yoqib tushadi. Bir tomondan, universitetni tark etishni oʻylasam, qoʻrquvga tushaman. Boshqa tomondan esa tezroq joʻnab qolsam deyman. Qarama-qarshiliklar tortishuvi. Diplom ishimni oʻqiyotgan Morrini kuzata turib, katta hayotga qadam qoʻyish qanday boʻlishi haqida xayol suraman.
Koʻrgazmali qurollar: ikkinchi qism Morri intervyu bergan birinchi koʻrsatuv katta muvaffaqiyat qozongani sababli “Tungi xabarlar” uning ikkinchi qismini ham olishga qaror qildi. Bu safar eshikdan kirib kelgan operator va prodyuserlar oʻzlarini Morrining oila aʼzolaridek his qilardi. Koppel ham oʻzini oldingidan koʻra ancha doʻstona tutardi. Sinov jarayoni ham, suhbatdan oldingi suhbat ham boʻlmadi. Gap gapga qovushishi uchun avvaliga Morri va Koppel bolalik xotiralari bilan boʻlishishdi: Koppel Angliyada tugʻilib-oʻsganini gapirib berdi, Morri esa Bronksda katta boʻlgani haqida soʻzladi. Morri doim sovuq qotardi, hatto tashqarida toʻqson daraja issiq boʻlsa ham, shuning uchun uzun yengli koʻk koʻylak kiyib olgandi. Biroq Koppel kostyumini
36
yechib qoʻyib, suhbatni koʻylak va boʻyinbogʻda oʻtkazdi. Morri uni sekin-asta, birma-bir qurolsizlantirayotganga oʻxshardi. – Koʻrinishingiz chakkimas, — dedi Koppel, kamera tasmalari aylana boshlagach. – Hamma shunday deydi, — javob qaytardi Morri. – Gapirishingiz ham tetik. – Hamma shunday deydi. – Unda sogʻligʻingiz orqaga ketayotganini qayerdan bilasiz? Morri xoʻrsindi. – Oʻzimdan boshqa hech kim buni bilolmaydi, Ted. Faqat oʻzim bilaman. Morri gapida davom etarkan, hammasi oydinlashib borardi. U oʻz fikrini yetkazish uchun qoʻllarini birinchi suhbatdagichalik bemalol silkitmayotgandi. Maʼlum bir soʻzlarni talaffuz qilishga qiynalar, “L” tovushi uning boʻgʻzida qolib ketayotgandek edi. Yana bir-ikki oydan keyin u mutlaqo tildan qolishi mumkin edi. – Kayfiyatimga kelsak, — dedi Morri Koppelga, — tanishlarim va doʻstlarim yonimda boʻlganda, oʻzimni juda yaxshi his qilaman. Mehrga toʻla munosabatlar menga madad beradi. Ammo tushkunlikka tushgan kunlarim ham boʻladi. Sizni aldab nima qildim. Sodir boʻlayotgan maʼlum oʻzgarishlarni koʻrib, dahshatga tushaman. Qoʻllarimsiz qanday yashayman? Tildan qolsam nima boʻladi? Ovqatni yuta olmay qolish meni unchalik bezovta qilmaydi, chunki u holatda meni, shunchaki, naycha orqali boqishadi, tamom, nima boʻpti shunga? Biroq, ovozim? Qoʻllarim? Ular tanamning oʻta ahamiyatli qismlari. Ovozim bor ekan, gapiraman. Qoʻllarim ishlab turarkan, fikrimni turli harakatlar, ishoralar orqali yetkazaman. Bular men uchun odamlar bilan muloqot vositalari. – Tildan qolganingizda qanday muloqot qilasiz? — soʻradi Koppel. Morri yelka qisdi. – Balki hammadan menga faqat javobi “Ha” yoki “Yoʻq” boʻlgan savollar berishni soʻrarman. Javob shu qadar oddiy ediki, Koppel beixtiyor jilmaydi. U Morridan jimjitlik haqida soʻradi. U Morrining hikmatli soʻzlarini ilk marta “Boston Gloub” nashriga yuborgan hamkasb qadrdon doʻsti Mori Shteynni yodga oldi. Ular Brandeysda 60-yillar boshlaridan beri birga ishlardi. Hozirda Shteyn sekin-asta eshitish qobiliyatidan ayrilayotgandi. Koppel biri tildan qolgan, boshqasi esa eshitish qobiliyatini yoʻqotgan ikki kishining uchrashuvini tasavvur qildi. Uchrashuv qanday oʻtarkan?
37
– Bir-birimizning qoʻlimizni tutib oʻtiramiz, — dedi Morri. — Va oʻrtamizda cheksiz mehr-muhabbat oqimi suzadi. Ted, bizning oʻttiz besh yillik doʻstligimiz bor. Buni his qilish uchun soʻz ham, eshitish ham shart emas. Koʻrsatuv tugashidan oldin Morri olgan xatlaridan birini Koppelga oʻqib berdi. “Tungi xabarlar”dagi birinchi suhbatdan keyin unga juda koʻp xat kelardi. Bir xat Pensilvaniyada ota-onasidan birining oʻlimini boshidan kechirgan toʻqqizta bolakaydan iborat maxsus sinfga dars beruvchi oʻqituvchidan kelibdi. – Mana unga yozgan javobim, — dedi Morri Koppelga, koʻzoynagini burniga ehtiyotkorona qoʻndirarkan. — Qadrli Barbara...Xatingizdan juda taʼsirlandim. Ota-onasidan birini yoʻqotgan bolalar bilan ishlayotganingiz katta ahamiyatga molik deb oʻylayman. Men ham onamdan juda erta ajralib qolganman… Birdaniga, hali ham gʻuvillab aylanib turgan kameralar qarshisida, Morri koʻzoynagini toʻgʻriladi. Bir oz jimib qoldi, labini tishladi va boʻgʻziga tiqilib kelgan tugundan xalos boʻlish uchun yutina boshladi. Koʻzlaridan yosh dumaladi. – Bolaligimda onamni yoʻqotganman… Bu men uchun qattiq zarba boʻlgan...Oʻshanda men ham siznikidek qaygʻularim bilan boʻlisha oladigan guruhda oʻqiganimda edi. Men, albatta, guruhingizga qoʻshilgan boʻlardim chunki... Uning ovozi titrab ketdi. – Chunki men shu qadar yolgʻiz edimki… – Morri, — dedi Koppel. — Onangiz vafot etganiga yetmish yil boʻldi. Hali ham qaygʻudan azob chekasizmi? – Boʻlmasam-chi, — shivirladi Morri.
Professor U sakkiz yoshda edi. Shifoxonadan telegramma keldi. Rus muhojiri boʻlgan otasi ingliz tilida oʻqiy olmaganligi sababli yangilikni Morrining oʻzi maʼlum qilishiga toʻgʻri keldi. U onasining oʻlimi haqidagi xabarnomani doskaga chiqarilgan oʻquvchidek tutilib-tutilib oʻqidi. “Chuqur hamdardligimizni bildirgan holda, sizga shuni maʼlum qilamizki...” — oʻqishni boshladi Morri. Dafn marosimi kuni tongda Morrining qarindoshlari Manxettenning quyi sharqiy qismidagi qashshoq mavzeda joylashgan koʻp qavatli binoning zinalaridan birma-bir tushib keldi. Erkaklar qora kostyum-shimda, ayollar esa boshlariga qora toʻr yopinchiq tashlab olgandi. Maktabga yoʻl olgan qoʻshni bolalar ularning yonidan oʻtganda Morri yerga qarab olar, chunki sinfdoshlari uni bu ahvolda koʻrib qolishlaridan uyalar edi. Morrining xolalaridan biri – toʻlachadan kelgan ayol uni bagʻriga bosib, sannay ketdi:
38
– Onasiz qolgan bolaginam, endi nima qilasan? Shu kunlar ham bormidi boshingda? Holing ne kechadi endi? Morri hoʻngrab yigʻlab yubordi. Sinfdoshlari esa qochib ketdi. Qabristonda Morri onasining qabrini tuproq bilan koʻmishlarini tomosha qilib turdi. U hayotligida birga oʻtkazgan baxtiyor onlarni eslashga urindi. Onasi betob boʻlib, yotib qolishidan avval shirinliklar doʻkonini yuritardi. Xastalikka chalinganidan keyin esa koʻp vaqtini uxlash yoki derazadan tashqariga termilib oʻtirish bilan oʻtkazardi; deraza yonida u juda nimjon va oriq koʻrinardi. Baʼzan u oʻgʻliga dorilarini keltirishni aytib qichqirardi, koʻchada toʻp changitib yurgan kichkina Morri oʻzini eshitmaganlikka solardi. Xayolida, kasallikka eʼtibor bermasa, u oʻz-oʻzidan yoʻqolib ketadigandek tuyulardi. Bolakay boshqa qanday usulda xastalikka qarshi turishi mumkin? Morrining otasini hamma Charli deb chaqirardi. U Rus armiyasida xizmat qilishdan qochib, Amerikaga kelib qolgandi. U moʻynachilik sohasida ishlar, ammo tez-tez ishsiz qolardi. Tayinli oʻqimagan, ingliz tilida bazoʻr gapiradigan otasi nihoyatda qashshoq kishi boʻlib, oila asosan davlat tomonidan beriladigan moddiy yordam hisobiga kun kechirardi. Ular shirinliklar doʻkonining orqa tomonida joylashgan qorongʻi, tor va zimiston uyda yashardi. Pul faqat roʻzgʻordagi eng kerakli narsalarga yetardi, xolos. Mashinali boʻlish ular uchun orzu edi. Baʼzan bir oz pul ishlab olish maqsadida Morri ukasi Devid bilan odamlarning uyi oldidagi zinalarni besh sentga yuvib berishardi. Onasining vafotidan soʻng bolakaylarni Konnektikut oʻrmonlarida joylashgan kichkina mehmonxonaga yuborishdi. Mehmonxona katta yogʻoch uy boʻlib, u yerda bir nechta oila ijarada turar va umumiy oshxonadan foydalanar edi. Qarindosh-urugʻlar bolalar uchun toza havo foydali boʻladi degan toʻxtamga kelgandi. Morri va Devid umrlari bino boʻlib, buncha koʻp oʻsimliklarni koʻrmaganliklari sababli kun boʻyi daladan beri kelmay yugurib, oʻynab yurishardi. Bir kuni kechki ovqatdan keyin ular sayrga chiqishgandi – yomgʻir sharros quyib yubordi. Lekin ular uyga qaytish oʻrniga, soatlab yomgʻirda chopqillab, jiqqa hoʻl boʻlishdi. Ertasi kuni uygʻonishganda, Morri yotogʻidan sakrab turdi. – Boʻlaqol, tur oʻrningdan, — dedi u ukasiga. – Turolmayman. – Bu nima deganing? Devidning yuzini vahima egalladi. – Men...qimirlayolmayapman. U poliomiyelit kasalligiga chalingandi.
39
Albatta, xastalikning sababchisi yomgʻir emasdi. Biroq Morrining yoshidagi bolakay qayerdan ham buni tushunsin. Ancha vaqtgacha ukasining uy va ixtisoslashtirilgan shifoxona oʻrtasida sargardon qatnashi va oyoqlariga maxsus moslama taqib yurishga majbur boʻlganidan oqsoqlana boshlaganini koʻrib, Morri oʻzini aybdor his qilardi. Mazkur voqealar taʼsirida Morri ertalablari sinagogaga qatnay boshladi. Otasi xudojoʻy kishi boʻlmagani sababli ibodat qilishga bir oʻzi borardi. Uzun qora paltoli kishilar safida turib, Xudodan marhuma onasi va betob ukasini oʻz panohida asrashini soʻrardi. Tushdan keyin esa metroning kirish eshigida jurnal sotib, topgan-tutganini oziq-ovqat olish uchun oilasiga keltirib berardi. Kechki payt jimgina ovqatini yeyayotgan otasini kuzatar, uning biror bir shirin soʻz aytishi, mehr, eʼtibor koʻrsatishidan behuda umidvor boʻlardi. Toʻqqiz yoshida yelkasida togʻdek yukni koʻtarib yurgandek sezardi oʻzini. Keyingi yil Morrining hayotiga xaloskor inson kirib keldi: oʻgay onasi Iva. U ruminiyalik muhojir boʻlib, past boʻyli, jingalak sochli, koʻrimsiz ayol edi. Kamida ikkita ayolning gʻayrati bor edi unda. Ayol uyda ota yaratgan boʻgʻiq muhitga iliq nur olib kirdi. Er jim qolganda, ayol uni gapga solar, tunlari esa bolalarga qoʻshiq kuylab berardi. Uning tinchlantiruvchi ovozi, uy vazifalarini bajarishga yordamlashishi, oʻjar tabiati Morrining koʻngliga malham boʻlardi. Hali ham oyogʻiga maxsus moslama kiyib yurgan ukasi shifoxonadan qaytganida, ikkalasi oshxonadagi yigʻma karavotda birga uxlaydigan boʻlishdi. Iva har tun uyquga ketishdan oldin ularga xayrli tun tilab, oʻpib qoʻygani kirardi. Morri ushbu oʻpichlarni kuchukcha sutini kutgani kabi oshiqib kutar, qalbining tub-tubida yana onalik boʻlgandek his qilardi oʻzini. Ammo qashshoqlik ularni hech tark etay demasdi. Endilikda ular Bronksga koʻchib oʻtib, Tremon Avenyudagi pishiq gʻishtdan qurilgan koʻp qavatli uyning bir xonali xonadonida istiqomat qilishardi. Uy yaqinida usti ochiq italyan qovoqxonasi joylashgan boʻlib, u yerda qari kishilar yoz oqshomlarini bochchi oʻynash bilan oʻtkazishardi. Buyuk iqtisodiy inqiroz sababli Morrining otasiga moʻynachilik bozorida ish topish yanada qiyinlashdi. Baʼzan oila kechki ovqatga oʻtirganda, Iva dasturxonga qoʻygani nondan boshqa narsa topmasdi. – Yana nima bor yegani? — soʻrardi Devid. – Boshqa hech narsa yoʻq, — javob qaytarardi Iva. Morri va Devidni uxlashga yotqizayotib, Iva ularga yahudiy tilida ashula aytib berardi. Hatto qoʻshiqlar ham gʻamgin va gʻarib edi. Sigaret sotishga urinayotgan qizcha haqidagisi boʻlardi: Sigaretlardan olib qoling, Ular quruq: yomgʻirda ivimagan. Yetimchaga rahmingiz kelsin.
40
Ogʻir oilaviy sharoitga qaramasdan, Morri odamlarga mehr berish va oʻzgalar haqida qaygʻurishga oʻrgatilgandi. Va ilm olishga ham. Ivani faqat aʼlo baholar qoniqtirardi, chunki u taʼlimni qashshoqlikdan qutulishning yagona chorasi deb bilardi. Uning oʻzi ham ingliz tilini yaxshiroq oʻrganish uchun tungi maktabga qatnardi. Ivaning mehnatlari tufayli Morri bilimga chanqoq boʻlib oʻsdi. U tunlari oshxona stolida, chiroq yorugʻida dars qilardi. Ertalablari esa onasi uchun marhumlar haqqiga oʻqiladigan duo – Izkor aytgani sinagogaga qatnardi. Qanchalik ishonish qiyin boʻlmasin, otasi unga marhuma onasini tilga olishni taqiqlab qoʻygandi. Charli yosh Devidning Ivani oʻz onasidek koʻrishini xohlardi. Morri uchun bu oʻta ogʻir yuk edi. Yillar davomida onasidan qolgan yagona yodgorlik uning oʻlimi haqidagi telegramma edi. U telegrammani kelgan kuniyoq yashirib qoʻygandi. Morri uni butun umr yonida saqladi. Morri oʻsmirlik yoshiga yetganda, otasi uni oʻzi ishlaydigan moʻyna fabrikasiga olib bordi. Buyuk iqtisodiy inqiroz yillari edi. Otasi Morriga ish topib berish maqsadida yurardi. U fabrikaga qadam qoʻyishi bilan devorlar uni toʻrt tomondan qurshab olgandek boʻldi. Xona qorongʻi va issiq, deraza oynalari kirlanib yotar, bir-biriga tiqib oʻrnatilgan mashinalar poyezd gʻildiraklaridek taraqlab ishlardi. Havoda uchib yurgan moʻyna tolalari nafas olishni ogʻirlashtirar, ishchilar igna ustida bukchaygancha moʻyna boʻlaklarini bir-biriga yoʻrmalab ulashar, xoʻjayin esa qatorma-qator yurib, ularni tezroq ishlashga chaqirardi. Morri zoʻrgʻa nafas olardi. U otasining yonida yuragini hovuchlab turar, xoʻjayin unga ham baqirib qolishi mumkinligidan dahshatga tushardi. Tushlik payti otasi Morrini xoʻjayinning oldiga olib bordi. Bolani oldinga itarib, unga biror ish topilarmikan deb soʻradi. Ammo kattalarga ham deyarli ish yoʻq edi, bor ishchilar esa fabrikani tark etish niyatida emasdi. Shu holat Morriga najot boʻldi. U bu jirkanch joyni tezroq tark etishni xohlardi. Morri shu onda oʻzicha qasam ichdi va umrining oxirigacha unga sodiq qoldi: u hech qachon insonlar ekspluatatsiya qilinadigan ishda ishlamaydi va boshqalarning peshona teri evaziga pul topmaydi. – Kim boʻlmoqchisan unda? — soʻrardi Iva. – Bilmadim, — javob qaytarardi Morri. U huquqshunoslikni roʻyxatdan oʻchirib tashlagandi, chunki huquqshunoslarni yomon koʻrardi. Shuningdek, tibbiyotni ham roʻyxatdan chiqarishga toʻgʻri keldi, chunki qondan qoʻrqardi. Kim boʻlmoqchisan? Hayotimda uchratgan eng yaxshi professor tasodifan oʻqituvchilikni tanlagandi.
41
“Oʻqituvchi abadiyatga taʼsir koʻrsata oladi, uning taʼsiri qayerda tugashini hech qachon bilib boʻlmaydi”. Genri Adams
Toʻrtinchi seshanba: oʻlim haqida suhbatlashamiz – Kel, mana bu fikrdan boshlaymiz, – dedi Morri, – hamma qachondir oʻlishini biladi, lekin hech kim bunga ishonmaydi. Bu seshanba Morri toʻgʻri maqsadga oʻtdi. Suhbatimiz mavzusi oʻlim – roʻyxatimdagi birinchi masala edi. Men yetib kelgunimcha, Morri unutib qoʻymaslik uchun baʼzi fikrlarini bir nechta mayda oq qogʻoz boʻlaklariga yozib qoʻyibdi. Yozayotganda qoʻli qaltirar, qingʻir-qiyshiq husnixatini endilikda oʻzidan boshqa hech kim tushunmasdi. Mehnat kuni yaqinlashib qolgan, kabinet derazasidan orqa hovlidagi ismaloqrang devordaraxt koʻrinib turar va maktab boshlanishidan oldin erkinlikdagi soʻnggi haftada koʻcha changitib oʻynayotgan bolalarning qiyqirigʻi eshitilib turardi. Detroytda esa nashriyot ish tashlovchilari rahbariyatga qarshi kurashda kasaba uyushmasi bilan hamjihat ekanliklarini bildirish maqsadida bayram kuniga yirik namoyish tayyorlayotgandi. Parvoz vaqtida, uxlab yotgan turmush oʻrtogʻi va ikki nafar qizini otib oʻldirgan va bu ishni ularni “yomon odamlardan” himoya qilish uchun qilganini taʼkidlagan ayol haqida oʻqidim. Kaliforniyada O. J. Simpsoning huquqshunoslari naq mashhur yulduzlarga aylanib borayotgandi. Bu yerda – Morrining kabinetida esa hayot tamomila oʻzgacha ruhda davom etardi: oʻtayotgan har bir kun bebaho edi. Uyni toʻldirib turgan eng yangi uskuna – kislorod uzatuvchi qurilmadan bir-ikki fut masofada yonma-yon oʻtirardik. Kichkinagina koʻchma qurilmaning balandligi tizzagacha kelardi. Baʼzan tunlari Morri yetarlicha havo yutolmay qolganida, qurilmaning uzun plastik naychalarini burniga zulukdek mahkamlab qoʻyardi. Morrining biror uskunaga ulab qoʻyilgani haqidagi fikrning oʻziyoq menga tinchlik bermagani sababli Morrining gaplariga quloq tutar ekanman, qurilmaga qaramaslikka urinardim. – Hamma qachondir oʻlishini biladi, – takrorladi u, – lekin hech kim bunga ishonmaydi. Agar ishonganimizda edi, butunlay boshqacha hayot kechirgan boʻlardik. – Demak, biz oʻlim borasida oʻzimizni aldaymiz, – dedim men. – Ha. Lekin bundan yaxshiroq yondashuv ham mavjud. Oʻlishingni anglash va istalgan payt oʻlishga tayyor boʻlish. Shunisi afzalroq. Mazkur yondashuv senga oʻz hayotingda sodir boʻlayotgan jarayonlarda faolroq qatnashish imkonini beradi. – Lekin qanday qilib oʻlimga tayyor boʻlish mumkin?
42
– Buddistlar kabi yasha. Har kuni sendan: “Oʻsha kun bugunmi? Tayyormanmi? Bajarishim zarur boʻlgan barcha ishlarni qilyapmanmi? Oʻzim xohlagan inson boʻla olyapmanmi?”, deb soʻraydigan qushcha oʻtirsin yelkangda. Morri xuddi ayni paytda yelkasiga qushcha qoʻnib turgandek boshini bir tomonga burdi. – Bugun mening soʻnggi kunimmi? – soʻradi u. Morri turli dinlardagi qarashlarni osongina oʻzlashtirib olgandi. U yahudiy boʻlib dunyoga kelgan, biroq qisman bolaligida sodir boʻlgan voqealar sababli, oʻsmirlik davrida agnostga aylangandi. U buddizm va nasroniylikning baʼzi aqidalarini yoqtirsa-da, madaniy jihatdan Yahudiylik dinida oʻzini uyidagidek erkin his etardi. Dinlar borasida kallavaramligi uni yillar davomida oʻqitgan talabalarining fikrlariga bagʻrikenglik bilan qarashiga imkon berardi. Umrining oxirgi oylarida gapirayotgan gaplari turli diniy tafovutlarning barchasidan yuqoriroq turadigandek tuyulardi. Oʻlim koʻp narsalarga qodir. – Haqiqat shuki, Mich, – dedi u, – oʻlishni oʻrgangan kuning yashashni ham oʻrganasan. Men bosh irgʻatdim. – Yana takrorlayman, – taʼkidladi u, – oʻlishni oʻrgangan kuning yashashni ham oʻrganasan. U jilmaydi va men uning bu soʻzlarni takrorlashdan maqsadi nima ekanini tushundim. Morri oʻzimdan soʻrab meni xijolat qilmasdan, uning soʻzlarini anglaganimga ishonch hosil qilayotgandi. Aynan shu odati uni yaxshi oʻqituvchiga aylantirgan xislatlardan biri edi. – Betob boʻlib qolishingizdan oldin ham oʻlim haqida koʻp oʻylarmidingiz? — soʻradim undan. – Yoʻq, — jilmaydi Morri. — Men ham boshqalar kabi edim. Gʻayratim ichimga sigʻmay ketgan kunlarning birida bir doʻstimga: “Men sen umring davomida uchratgan eng sogʻlom chol boʻlaman!” — deb yuborganman. – Nechchi yoshda edingiz oʻshanda? – Oltmishdan oshgandim. – Nekbin boʻlgan ekansiz-da. – Boʻlmasam-chi? Aytdim-ku, hech kim oʻlishiga ishonmaydi. – Lekin hammaning ham kimidir vafot etgan-ku, — dedim men. — Nega oʻlim haqida oʻylash bu qadar mushkul? – Chunki, — davom etdi Morri, — koʻpchiligimiz uyquda yurgandek hayot kechiramiz. Dunyoni toʻlaligicha his qilmaymiz, chunki yarim-uyquda yuramiz va koʻp ishlarni odatlanib qolganimizdan bajarishimiz shartdek qabul qilamiz.
43
– Va oʻlim bilan yuzma-yuz kelish bu qarashlarimizni oʻzgartirib yuboradimi? – Albatta. Keraksiz narsalarni irgʻitib tashlab, diqqatingni faqat oʻta ahamiyatli narsalarga qaratasan. Yaqinda oʻlishingni anglab yetgan zahoting, hayotga boshqacha nigoh bilan qaray boshlaysan. U xoʻrsindi. – Oʻlishni oʻrgansang, yashashni ham oʻrganasan. U qoʻllarini qimirlatganda, ular qaltirayotganini sezdim. Koʻzoynagi boʻyniga osib qoʻyilgandi, uni taqish uchun koʻziga olib borgandi, koʻzoynak bir necha bor chakkasidan sirpanib oʻtib ketaverardi; u koʻzoynakni oʻziga emas, qorongʻida boshqa birovga taqib qoʻyishga urinayotgandek koʻrinardi. Koʻzoynak bandini qulogʻiga qoʻndirishga yordamlashish uchun engashdim. – Rahmat, – shivirladi Morri. Qoʻlim uning boshiga tegganida, yuziga tabassum yugurdi. Insonlarning arzimas darajada tegib ketishi ham unga xursandchilik bagʻishlardi. – Mich, senga bir narsa aytsam maylimi? – Albatta, – dedim men. – Bu senga yoqmasligi mumkin. – Nega? – Haqiqat shuki, agar chindan yelkangdagi qushchaga quloq solsang, agar chindan ham istalgan paytda jon berishing mumkinligini tan olsang, hozirgidek shuhratparast boʻlmasliging mumkin. Men zoʻrma-zoʻraki jilmayib qoʻydim. – Vaqtingning koʻp qismini sarflayotgan mashgʻulotlaring – qilayotgan ishing u qadar muhim boʻlib tuyulmasligi mumkin. Va, ehtimol, maʼnaviy ozuqa uchun ham vaqt ajratishingga toʻgʻri kelar. – Maʼnaviy ozuqa? – “Maʼnaviy” soʻzini jining suymaydi, a? Buni taʼsirchanlik va koʻngilchanlik mahsuli deb oʻylaysan. – Shunaqaroq…
44
Morri koʻz qisib qoʻyishga urindi, oʻxshamadi; uning qiligʻidan oʻzimni tutib turolmay kulib yubordim. – Mich, – dedi u men bilan birga kular ekan, – hatto men ham “maʼnaviy yuksalish” nima ekanligini tushunmayman. Lekin qusurlardan holi emasligimizni aniq bilaman. Biz moddiyatga haddan ortiq mukkasidan ketganmiz, lekin moddiyat barcha ehtiyojlarimizni qoniqtira olmaydi. Mehrli rishtalarni, atrofimizdagi borliqni oʻz-oʻzidan mavjud boʻlishi shartdek qabul qilamiz. U quyosh nuri tushib turgan deraza tomonga ishora qilib bosh irgʻatdi: – Koʻryapsanmi? Sen istalgan payt u yerga – tashqariga chiqishing mumkin. Koʻcha boʻylab yugurishing va bundan telbalarcha zavq olishing mumkin. Men esa bunday qilolmayman. Tashqariga chiqa olmayman. Yugura olmayman. Har gal tashqariga chiqqanimda, “mazam qochib qoladi” degan qoʻrquvdan yuragim titrab turadi. Lekin bilasanmi nima? Men shu derazani sendan koʻra koʻproq qadrlayman. – Derazani qadrlaysiz? – Ha. Har kuni shu deraza orqali tashqarini tomosha qilaman. Daraxtlar oʻzgarishini, shamolning qay darajada kuchli esayotganini ilgʻayman. Goʻyoki men shu deraza oynasidan vaqt oqimini koʻra oladigandekman. Men vaqt-soatim bitib qolganini bilaman, shu sababli ham tabiat menga nihoyatda maftunkor boʻlib tuyuladi, xuddi uni ilk marta koʻrayotgandek. Morri jimib qoldi. Bir muddat ikkimiz ham derazadan tashqariga tikilib turdik. Men u koʻrayotgan narsalarni koʻrishga urindim. Vaqt va fasllar almashinuvini, oʻzimga sezdirmay sekin-asta oʻtib ketayotgan umrimni koʻrishga urindim. Morri boshini bir oz egib, yelkasi tomonga qayrildi. – Qushcha, oʻsha kun bugunmi? – soʻradi u, – bugunmi oʻsha kun? *** “Tungi xabarlar” telekoʻrsatuvidagi chiqishlari tufayli Morriga dunyoning turli burchaklaridan maktublar kelishi davom etardi. Morri oʻzini yaxshi his qilgan paytlari uning doʻstlari va oila aʼzolari maktublarga javob yozishga koʻmaklashish uchun unikida yigʻilar, Morri javob xatlari matnini ularga aytib turardi. Oʻgʻillari Rob va Jon ham uyda boʻlgan yakshanba kunlarining birida hamma uy mehmonxonasiga toʻplandi. Ozgʻin oyoqlarini yopinchiq bilan oʻrab olgan Morri nogironlar aravachasida oʻtirardi. U sovuq yeya boshlashi bilan yordamchilardan biri yelkasiga neylon kurtka tashlab qoʻydi. – Birinchi maktub nima haqida? – soʻradi Morri.
45
Hamkasblaridan biri onasi ALS xastaligidan vafot etgan Nensi ismli ayolning xatini oʻqib berdi. U onasini yoʻqotganidan qanchalar azob chekkani hamda Morri qanday azoblarni boshdan kechirayotganini tushunishi haqida yozgandi. – Yaxshi, – dedi Morri maktub oʻqib tugatilganda. Soʻng koʻzlarini yumdi. – Keling, bunday boshlaymiz: “Qadrli Nensi! Onangiz haqidagi hikoyangiz yuragimni larzaga soldi. Qanday ogʻir sinovlardan oʻtganingizni yaxshi tushunaman. Qaygʻu-azoblar hammaning ham boshida bor. Ammo gʻam-qaygʻular men uchun xayrli boʻldi. Siz uchun ham xayrli boʻladi, deb umid qilaman”. – Menimcha, oxirgi qatorni oʻzgartirganingiz yaxshi, – dedi Rob. Morri bir lahza oʻyga toldi. – Toʻgʻri aytasan. Bunday desak-chi: “Gʻam-qaygʻuda oʻzingiz uchun malham boʻluvchi kuch topa olasiz, deb umid qilaman”. Bunisi yaxshiroqmi? Rob bosh irgʻatdi. – “Tashakkur. Morri”, deb qoʻshib qoʻy, – taʼkidladi u. Keyingi maktub Jeyn ismli ayoldan boʻlib, ayol Morrini “Tungi xabarlar”dagi chiqishlari bilan odamlarni ruhlantirgani uchun oʻz minnatdorchiligini izhor etgandi. U xatida Morrini paygʻambar deb atabdi. – Bu juda yuksak eʼtirof, – dedi Morrining hamkasbi. – Paygʻambar! Morrining yuzi burishdi. U oʻziga berilgan bahodan norozi ekani koʻrinib turardi. – Unga iltifot uchun minnatdorligimni yozing. Va soʻzlarim u uchun qandaydir ahamiyat kasb etganidan xursandligimni bildiring. “Tashakkur. Morri”, deb qoʻshib qoʻyishni ham unutmang. Bir Angliyalik kishi xatida Morridan vafot etgan onasi bilan ruhlar olami orqali muloqot qilishga yordam berishini soʻrabdi. Yana bir xat Bostonga uni koʻrgani kelish niyatida boʻlgan juftlikdan kelibdi. Universitetni tamomlaganidan keyingi hayotini tasvirlab yozgan sobiq talabadan kelgan uzundan-uzoq maktub ham bor edi. U qotillik haqida hikoya qilardi: xudkushlik va oʻlik tugʻilgan uchta chaqaloq. ALS tufayli olamdan oʻtgan onasi haqida yozibdi. Shuningdek, onasining qizi, yaʼni oʻzi, ham shu xastalikka duchor boʻlishi mumkinligidan qoʻrqishini bildiribdi. Maktub tugay demasdi. Ikki bet. Uch bet. Toʻrt bet. Morri bu uzun va gʻamgin xatni oxirigacha mijja qoqmay tingladi. Va nihoyat u yakunlangach, past ovozda soʻradi: – Xoʻsh, nima deb javob beramiz? Oʻrtaga jimlik choʻkdi. Oxiri Rob:
46
– Uzundan-uzoq maktubingiz uchun tashakkur, desak-chi? — dedi Hamma kulib yubordi. Morri oʻgʻliga qarab kulimsiradi. Uning kursisi yonida yotgan gazeta betiga hozirgina raqib jamoani yugurishdan mahrum qilib, koptokni tutib olgan Boston beyzbolchisining tabassum qilib tushgan surati bosilgan. Shuncha kasallik qolib, Morri aynan sportchining sharafiga nomlangan xastalikka uchrasa-ya, degan oʻy oʻtadi xayolimdan. – Lu Gerig esingizdami? — soʻrayman men. – Stadiondagi xayrlashuv nutqini eslayman. – Demak, oʻsha mashhur gapi ham yodingizdadir? – Qaysi biri? – Qoʻysangiz-chi. Lu Gerig. “Yankilar iftixori”. Ovozkuchaytirgichlardan aks-sado bilan jaranglagan nutqi-chi? – Eslatib yubor menga, — deydi Morri. – Oʻsha nutqni soʻzlab ber-chi. Ochiq turgan derazadan axlat tashuvchi yuk mashinasining ovozi eshitiladi. Kun issiq boʻlsa-da, Morri oyoqlarini yopinchiq bilan oʻrab, yengi uzun koʻylak kiyib olgan. Rangi siniq. Dard uni butunlay mahv etgan. Ovozimni balandlatib, soʻzlari stadion devorlariga urilib, aks-sado bergan Gerigga taqlid qilaman: – Buu-gunnn… Men oʻzimni… yer yuzidagi… eng omadli inson deb bilaman. Morri koʻzlarini yumib, ohista bosh irgʻaydi. – Ha, mayli, men bunday demaganman.
Beshinchi seshanba: oila haqida suhbatlashamiz Sentyabrning birinchi haftasi edi. Oʻqish boshlanadigan hafta. Oʻttiz besh yildan beri birinchi marta keksa professorimni kuzgi semestr darslari universitetga chorlamayotgandi. Boston talabalarga toʻlib ketdi: qaysi koʻchaga kirmang, yuklarini tushirayotgan yoshlarni koʻrish mumkin. Morri esa oʻz kabinetida oʻtirardi. Nafaqaga chiqqan futbolchilar birinchi yakshanba uyida oʻtirib, oʻyinni televizorda tomosha qilar ekan, “Hali ham ular kabi maydonda oʻyin koʻrsatish qoʻlimdan kelardi-ku” degan xayollarga berilgani kabi Morriga ham uyda oʻtirishi qandaydir xatolikdek tuyulardi. Qariya sportchilar bilan ishlab koʻrganim uchun tajribamdan
47
bilaman: oʻyinlar mavsumi boshlanganda ularni holi qoldirgan maʼqul. Hech narsa demaslik kerak. Ammo Morriga uning vaqti tugab borayotganini eslatishimga zarurat tugʻilmadi. Tasmaga yozib olinayotgan suhbatlarimizda, Morri biror narsani uzoq tutib turishga qiynalayotgani sababli, qoʻl mikrofoni oʻrniga telesuxandonlar orasida ommalashgan toʻgʻnogʻich mikrofondan foydalana boshladik. Bu turdagi mikrofonlar kiyim yoqasi yoki kamzulning qaytarma yoqasiga qistirib qoʻyiladi. Morri tobora ozib-toʻzib borayotgan egniga doim mayin paxtali koʻylaklar kiyar, ular nuqul shalvirab, osilib turgani sababli mikrofon goh qiyshayib, goh toʻntarilib qolar, men esa tez-tez choʻzilib, uni toʻgʻrilab qoʻyishga majbur boʻlardim. Bunday paytlarda juda yaqin – quchoqlagulik masofada turib qolishimiz Morriga yoqadigandek koʻrinardi. Dardga chalinganidan beri uning inson taftiga ehtiyojmandligi yanada kuchaygandi. Morri tomonga egilganimda, uning xirillab nafas olishi, zaifgina yoʻtalib qoʻyishi, yutinishdan oldin labini yalashigacha eshitilardi. – Xoʻsh, doʻstim, – dedi Morri, – bugun nima haqida suhbatlashamiz? – Oila mavzusiga nima deysiz? – Oila, – Morri bir muddat oʻyga toldi. – Koʻrib turganingdek, mening oilam yonimda. – Boshi bilan kitob javonlari ustidagi suratlarga ishora qildi: kichkintoy Morri buvisi bilan; yigitcha Morri ukasi Devid bilan; Morri rafiqasi Sharlotta bilan; Morri ikki oʻgʻli: Tokyoda jurnalist boʻlib ishlovchi Rob va Bostonda kompyuterlar boʻyicha mutaxassis Jon bilan. – Soʻnggi haftalarda muhokama qilingan mavzular taʼsirida oila yanada muhimroq ahamiyat kasb etadi, – dedi Morri. – Gap shundaki, hozirda oiladan oʻzga inson qad koʻtarishi mumkin boʻlgan zamin – ishonchli poydevor mavjud emas. Xastalikka chalinganimdan beri bu narsani teranroq anglab yetdim. Oilang qoʻllab-quvvatlashi, mehri, gʻamxoʻrligidan mahrum ekansan, biror arzirli tirgagim yoʻq desang ham boʻladi. Muhabbat – oliy neʼmat. Buyuk shoirimiz Oden aytganidek, “Bir-biringizga mehr-muhabbat koʻrsating, yoʻqsa halokatga yuz tutasiz”. “Bir-biringizga mehr-muhabbat koʻrsating, yoʻqsa halokatga yuz tutasiz”, – yozib qoʻydim men. – Buni Oden aytganmi? – “Bir-biringizga mehr-muhabbat koʻrsating, yoʻqsa halokatga yuz tutasiz”. Yaxshi gap, a? Juda toʻgʻri aytilgan. Mehr-muhabbatsiz qanotlari singan qushga oʻxshaymiz. Aytaylik, men ajrashgan, yolgʻiz yoki befarzand boʻlganimda, bu dard – boshimga tushgan sinovlarni yengib oʻtish ancha ogʻirroq boʻlardi. Menimcha, bardoshim yetmasdi. Toʻgʻri, odamlar mendan xabar olgani kelardi: hamkasblarim, shogirdlarim, ammo ular har doim sen bilan birga boʻluvchi yaqinlaringdek boʻlolmaydi. Senga koʻz-quloq boʻlib, doimo qarab turadigan kimingdir borligi bari bir boshqacha. Oilaning yana bir ahamiyati ham shu: faqat yaxshi koʻribgina qolmay, boshqalarga ular haqida qaygʻuradigan inson borligini bildirib turish. Onamning vafotidan keyin aynan shu narsani juda sogʻinganman; men bu narsani “ruhiy
48
xotirjamlik” deb atayman: oilang har doim sen uchun qaygʻurishini bilish. Hech narsa buning oʻrnini bosa olmaydi. Na boylik, na shon-shuhrat. U menga bir qarab oldi-da: – Na ish, — deb qoʻshib qoʻydi. Risoladagidek oila qurish qisqagina roʻyxatimdagi masalalardan biri edi: kech boʻlmasidan tartibga solinishi zarur boʻlgan ishlar roʻyxati. Morriga bizning avlod farzand koʻrishga qattiq ikkilanayotgani, chunki farzandlar qoʻl-oyogʻimizga kishan boʻlishi va oʻzimiz istamagan “ota-onalik” vazifalari boʻynimizga ilib qoʻyishidan hadiksirashimiz haqida aytdim. Oʻzimda ham shunday hadiksirash borligini tan oldim. Biroq Morriga qarab, oʻzimga oʻzim savol berardim: Agar men uning oʻrnida – oʻlim toʻshagida yotgan boʻlsam va oilam, bola-chaqam boʻlmasa, ichki boʻm-boʻshlikka bardosh bera olarmidim? U ikki oʻgʻlini mehribon va gʻamxoʻr qilib tarbiyalagan va ikkalasi ham Morri kabi oʻz mehrini namoyish etishdan tortinmasdi. Agar u xohlaganida, ikki oʻgʻil ham barcha ishini tashlab, soʻnggi oylarning har lahzasini otasining yonida oʻtkazgan boʻlardi. Ammo u buni xohlamasdi. – Yashashdan toʻxtamang, — dedi u oʻgʻillariga. – Aks holda, bu dard bir emas, uch kishining hayotini vayron qilgan boʻladi. Shu yoʻsinda, u oʻlayotgan joyida ham farzandlarining oʻz dunyosi borligini hurmat qilishini koʻrsatdi. Balki shu sabablidir, ular Morrining yonida boʻlganda, mehrlari daryodek oqishi, tinimsiz hazil qilishlari, krovat yonida oʻtirib, uning qoʻllaridan tutishlari va oʻpib qoʻyishlari odamni koʻp ham hayratga solmasdi. – Odamlar mendan farzandli boʻlish yoki farzandsiz oʻtish haqida qachon maslahat soʻramasin, men hech qachon ularga toʻgʻridan-toʻgʻri nima qilishni aytmayman, — dedi Morri toʻngʻich oʻgʻlining suratiga qarab. – Shunchaki, “Farzandli boʻlishdek buyuk neʼmat yoʻq” deb javob beraman. Tamom. Buning oʻrnini bosa oladigan narsa mavjud emas. Doʻsting bilan ham, suyukliging bilan ham bu tuygʻuni boshdan kechira olmaysan. Oʻzingdan boshqa bir inson uchun toʻliq masʼuliyatni zimmangga olish, unga cheksiz mehr berish va u bilan jon rishtasini bogʻlash tuygʻusini his qilib koʻrging kelsa, unda farzand koʻrishing kerak. – Demak, agar hayotingizni qaytadan yashash imkoni boʻlganda, yana farzand koʻrishni tanlarmidingiz? — soʻradim men. Suratga koʻz tashladim: Rob Morrining peshonasidan oʻpib qoʻyayotgan, Morri esa koʻzlarini yumgancha kulayotgan edi. – Yana farzand koʻrishni tanlarmidim? — dedi u, hayrat bilan menga boqib, – Mich, men hech qachon bunday imkoniyatni qoʻldan chiqarmasdim. Garchi…
49
U bir yutinib olib, suratni tizzasiga qoʻydi. – Garchi bu juda qimmatga tushsa ham, – dedi u. – Chunki bari bir ularni tark etasiz. – Chunki ularni tez orada tark etaman. U lablarini qisib, koʻzini yumdi. Yanogʻiga bir tomchi koʻz yosh yumalaganini koʻrdim. – Endi esa, – shivirladi u, – sen gapirasan. – Men? – Oilang haqida. Ota-onangni bilaman. Ular bilan ancha yillar oldin – bitiruv oqshomida tanishganmiz. Oilangizda qiz farzand bor, a? – Ha, – dedim men. – Sendan katta, toʻgʻrimi? – Ha, opam bor. – Yana bitta oʻgʻil farzand ham bor, toʻgʻrimi? Men bosh irgʻatdim. – Sendan kichikmi? – Ha, ukam. – Menga oʻxsharkansan, – dedi Morri. – Mening ham ukam bor. – Oʻxshash ekanmiz, – dedim men. – U ham bitirish oqshomingga kelgandi-ya? Men kiprik qoqdim. Bir lahza 16 yil oldingi hammamiz yigʻilgan kun koʻz oldimga keldi: quyoshli jazirama kun, moviy ridolar, quyosh nurlaridan koʻzimiz qisilgan, suratga tushish uchun bir-birmizning yelkamizdan quchoqlayapmiz, kimdir sanaydi “bir, ikki, uuuch…” – Nima boʻldi? – soʻradi Morri, toʻsatdan jimib qolganimni sezib. – Nimani oʻylab qolding? – Hech narsa, – javob qaytardim men va mavzuni oʻzgartirdim. Chindan ham ukam bor – jigarrang koʻzli mallasoch yigit, oʻzimdan ikki yosh kichik. U menga ham, qora sochli opamga ham umuman oʻxshamaydi; bolaligimizda “Seni begonalar
50
eshigimiz ostonasiga tashlab ketgan” deb hazillashardik. “Bir kuni ular seni qaytarib olib ketadi”, – derdik biz. U bu gaplarimizni eshitib, yigʻlardi, biz esa takrorlayverardik. Ukam barcha kenjatoylar kabi ulgʻaydi: hammaning erkatoyi, sevimlisi, ammo ruhan azobda. U aktyor yoki xonanda boʻlishni orzu qilardi; kechki dasturxon atrofida butun boshli telekoʻrsatuvlarni ijro etib berar, labida baxtiyor tabassum bilan, hamma rolni bir oʻzi oʻynardi. Men aʼlochi oʻquvchi edim, u esa ikkichi; men moʻmingina bola edim, u esa quloqsiz; men giyohvand moddalar va ichkilikdan uzoq yurardim, u esa uchragan hamma narsani sinab koʻrardi. U yuqori maktabni tugatganidan soʻng, koʻp oʻtmay Yevropaga koʻchib ketdi, u yerning begʻam hayot tarzini afzal koʻrardi. Shunda ham u oilamizning erkatoyi boʻlib qolaverdi. Uyga kelganida, uning hazilkash va beboshligi oldida oʻzimni cheklangan, konservativ odamdek his qilardim. Bir-birimizga oʻxshamaganligimiz bois, balogʻatga yetganimizdan keyin taqdirlarimiz qarama-qarshi yoʻnalishda ketadi, deb hisoblardim. Hamma oʻylarim toʻgʻri boʻlib chiqdi-yu, faqat bir narsada adashgan ekanman. Togʻam olamdan oʻtgan kundan boshlab, meni ham xuddi shunday qismat kutayotgani, ogʻir dard tufayli bu dunyoni bemahal tark etishimga ishonardim. Shu sababli, jon-jahdim bilan ishga shoʻngʻib, ruhan oʻzimni saraton kasalligiga tayyorlardim. Uning nafasini his qilib turar, tez orada mening hayotimga ham tashrif buyurishini bilardim. Men saratonni oʻlimga hukm qilingan kishi jallod kelishini kutgani kabi kutardim. Men haq edim. U keldi. Lekin menga tegmadi. U ukamni mahv etdi. Togʻamning boshiga yetgan saraton turi. Oshqozon osti bezi saratoni. Kamyob turi. Shunday qilib, jigarrang koʻzli mallasoch kenjatoyimiz kimyoterapiya va nur bilan davolash muolajalarini boshladi. Sochlari toʻkilib, eti ustuxoniga yopishdi. “Bu men boʻlishim kerak edi-ku”, – deb oʻylardim. Lekin ukam men ham, togʻam ham emasdi. U jangchi edi, bolaligidan shunday boʻlgan: yertoʻlada kurash tushganimizda, men ogʻriqdan baqirib, uni qoʻyib yubormagunimcha poyabzalim ustidan oyogʻimni tishlab oʻtiraverardi. Shunday qilib, ukam jangga kirishdi. Bu paytda u Ispaniyada yashardi; oʻsha vaqtlarda, hatto hozir ham AQSHda mavjud boʻlmagan, endi sinab koʻrilayotgan dorilar yordamida dard bilan kurashdi. Muolajalarni olish maqsadida butun Yevropani kezib chiqdi. Besh yillik muolajalardan keyin dorilar taʼsirida kasallik chekindi. Bu xushxabar edi. Koʻngilsiz xabar esa ukam uning yonida boʻlishimni xohlamasligi edi; nafaqat men, balki oilamizdan hech kimni koʻrishni istamasdi. Qanchalik koʻp qoʻngʻiroq qilib, koʻrgani borishga urinmaylik, u xastalikni yolgʻiz yengishi kerakligi aytib, oyoq tirab oldi va hech birimizni oʻziga yaqinlashtirmadi. Oylar davomida undan birorta ham xabar
51
eshitmasdik. Telefoniga qoldirilgan ovozli xabarlarimiz javobsiz qolardi. Akalik burchimni bajara olmayotganimdan aybdorlik hissi yuragimni tilka-pora qilar, bizni unga gʻamxoʻrlik qilish huquqidan mahrum etayotganidan esa gʻazabim qaynardi. Natijada yana ishga shoʻngʻidim. Ishimni nazorat qila olganim uchun ham ishga berilardim. Ish samara keltirgani va maʼno kasb etgani uchun ham ishlardim. Har safar ukamning Ispaniyadagi uyiga qoʻngʻiroq qilib, telefon avtojavobbergichida uning ispancha gapirishini eshitganimda, qanchalik bir-birimizdan uzoqlashib ketganimizni anglar, goʻshakni qoʻyib, yana ishga shoʻngʻirdim. Balki Morriga bogʻlanib qolishimning sabablaridan biri ham shudir. Morri menga ukam rad etgan gʻamxoʻrlikni unga koʻrsatishimga imkon berardi. Oʻtmishga nazar tashlar ekanman, balki Morri bu haqida boshidanoq bilgandir, deb oʻylayman. Bolaligimizdagi qish kunlaridan biri, shahardan tashqarida joylashgan mahallamizning tepaliklarini qalin qor qoplagan. Ukam bilan chanaga minib olganmiz: men oldinda, u orqada. Iyagini yelkamga tirab olgan, oyoqlari tizzalarimning orqa qismiga tegib turibdi. Chana, yoʻlakning muzli boʻlaklaridan oʻtayotganimizda, taraqlab ovoz chiqaradi. Qirdan pastga sirpanganimiz sari tezlik oshib boradi. – MASHINA!!! – baqiradi kimdir. Koʻcha boʻylab chap tomonimizdan kelayotgan mashinaga koʻzimiz tushadi. Biz qichqirgancha, chanani yonga burishga harakat qilamiz, biroq chana oyoqlari qimirlay demaydi. Haydovchi jon-jahdi bilan signal chalib, tormozni bosadi, biz esa bunday vaziyatlarda odatda bolalar qiladigan ishni qilamiz: chanadan pastga sakraymiz. Kapyushonli kurtkamizga oʻralib, sovuq, nam qorda gʻoʻladek pastga dumalaymiz; xayolimizda esa mana-mana mashina gʻildiraklari ostida qoladigandek his qilamiz oʻzimizni. “AAAAAA” deb baqirib, qoʻrquvdan titragancha pastga dumalashda davom etamiz: dunyo chirpirak boʻlib aylanadi – tepaga, pastga, tepaga, pastga. Keyin esa...birdan hammasi tugaydi. Biz dumalashdan toʻxtaymiz va nafas rostlab, yuzimizdan erib tushayotgan qorni artamiz. Haydovchi koʻcha oxirida burilib, tanbeh bergandek biz tomonga koʻrsatkich barmogʻini oʻqtab, qoʻlini silkiydi. Hech qanday shikast yemadik. Chanamiz qor uyumiga urilib, ohista gʻirchillaydi; doʻstlarimiz yelkamizga qoqib, “Qoyil!”, “Oʻlishlaring mumkin edi-ya!” deydi. Men ukamga qarab tirjayaman, bolalarcha magʻrurlik bizni birlashtiradi. – Unchalik ham qiyin emas ekan, – degan fikr oʻtadi xayolimizdan, yana ajal bilan oʻynashishga tayyorlanar ekanmiz.
52
Oltinchi seshanba: his-tuygʻular haqida suhbatlashamiz Togʻ dafnasi va yapon zarang daraxti yonidan oʻtib, koʻkimtir tosh zinalardan Morrining uyiga koʻtarildim. Tom qirrasi boʻylab oʻrnatilgan oq tarnov kirish eshigi ustida osilib, ayvoncha hosil qilgandi. Eshik qoʻngʻirogʻini chaldim, lekin meni Konni emas, Morrining rafiqasi Sharlotta – allalovchi ohangda gapiradigan kulrang sochli goʻzal ayol qarshi oldi. Men kelganimda, koʻpincha u uyda boʻlmasdi – Morri xohlagani uchun Massachusets texnologiyalar institutida ishlashni davom ettirayotgandi; bu safar uni koʻrganimdan bir oz hayratlandim. – Bugun Morrining ahvoli unchalik yaxshi emas, – dedi u. Bir lahza yelkam osha tashqariga tikilib turdi, keyin esa oshxonaga qarab yurdi. – Afsusdaman, – dedim men. – Yoʻq, yoʻq, u tashrifingizdan xursand boʻladi, – tezda javob qaytardi u. – Albatta… Gapini tugatmasdan jimib qoldi va boshini bir oz burib, nimanidir eshitishga urindi. Soʻng gapida davom etdi: – Albatta… shu yerdaligingizni eshitishi bilanoq oʻziga kelib qoladi. Bozordan xarid qilgan narsalarim solingan paketlarni qoʻlimga oldim: – Odatiy oziq-ovqat taʼminoti, – hazil aralash aytdim men. Uning yuzida xavotir aralash tabassum paydo boʻldi. – Shundoq ham yegulik koʻp edi. Oxirgi marta olib kelinganlaridan hech narsa yemadi hali. Uning gapidan hayratga tushdim. – Hech qaysini yemadimi? – soʻradim men. U muzlatkichni ochgandi, tanish mahsulotlarga koʻzim tushdi: tovuqli salat, vermishel, sabzavotlar, qovoq doʻlma – Morriga atab olib kelganlarim. U hozirgina koʻrganimdan ham koʻproq yeguliklar toʻldirilgan muzxonani ochdi. – Morri bu ovqatlarning koʻpini yeya olmaydi. Yutishga juda qiynalyapti. Endi u faqat yumshoq va suyuq mahsulotlarni yeyishi mumkin. – Lekin u menga bu haqida hech ogʻiz ochmagan, – dedim men. Sharlotta jilmaydi: – U sizni xafa qilishni xohlamaydi.
53
– Bu meni xafa qilmagan boʻlardi. Shunchaki, qandaydir yordamim tegsa degandim. Unga nimadir olib kelsam degandim… – Nimadir olib kelyapsiz. U tashrifingizni intizorlik bilan kutadi. Ushbu loyihani aynan siz bilan amalga oshirishi zarurligi, buning uchun diqqatini bir yerga jamlashi va alohida vaqt ajratishi kerakligi haqida gapiradi. Menimcha, bu Morriga yashashidan maqsad borligini his qilishga yordam beryapti… Uning nigohi yana uzoq-uzoqlarga tikilayotgandek qotib qoldi, xayolan boshqa yerda kezib yurgandek edi. Tunlari Morrining ahvoli yomonlashib borayotganini bilardim: kechasi uxlay olmasdi, demak, Sharlotta ham koʻpincha mijja qoqmay chiqardi. Baʼzida Morri soatlab yoʻtalar, chunki tomogʻiga yopishgan balgʻamdan qutulish ancha vaqt olardi. Endi tibbiy xodimlar tuni bilan navbatchilik qilishar, kunduzi esa Morridan xabar olgani keluvchilarning keti uzilmasdi: sobiq talabalar, hamkasb professorlar, meditatsiya murabbiylari. Ayrim kunlari besh-olti kishi tashrif buyurar va koʻpincha Sharlotta ishdan qaytganida, mehmonlar hali ham professor bilan oʻtirgan boʻlardi. Garchi begonalar Sharlottaning Morri bilan oʻtkazishi mumkin boʻlgan qimmatli daqiqalarini oʻgʻirlayotgan boʻlsa-da, u barchasiga sabr bilan qarardi. – ...maqsad borligini his qilish, – davom etdi Sharlotta. – Ha. Bilasizmi, bu foydali. – Shunday deb umid qilaman, – dedim men. Yangi keltirilgan yeguliklarni muzlatkichga joylashtirishga koʻmaklashdim. Oshxona stolida turli qaydnomalar, xabarlar, maʼlumotlar va tibbiy koʻrsatmalar yozilgan qogʻoz parchalari yotardi. Stol usti har doimgidan ham koʻproq dori-darmonlarga toʻlib ketgandi: koʻksov kasali uchun “Seleston”, “Ativan” uyqu dorisi, infeksiyalarga qarshi kurashish uchun “Naproksen”, sutli qorishma kukuni va surgi dorilar. Koridor oxirida eshik ochilgani eshitildi. – Endi boʻshadi, shekilli… Borib qaray-chi. Sharlotta yana men keltirgan yeguliklarga koʻz tashlagandi, birdaniga meni uyat hissi chulgʻab oldi. Bularning bari Morri endilikda lazzat olishdan mahrum boʻlgan narsalarni yodga solardi. Morrining dardi ogʻirlashayotganini koʻrsatuvchi belgilar koʻpayib borayotgandi. Va nihoyat, Morrining yoniga kirib oʻtirganimda, u odatdagidan koʻproq yoʻtalayotganini sezdim: koʻkrak qafasini larzaga keltirayotgan quruq, tomoqni qiruvchi yoʻtaldan boshi oldinga silkinib-silkinib ketardi. Navbatdagi yoʻtal xurujidan keyin u toʻxtab, koʻzlarini yumdi va chuqur nafas oldi. Uning oʻziga kelib olishini kutib, jimgina oʻtirdim. – Tasmaga yozib olyapsanmi? — toʻsatdan soʻradi u, koʻzini ochmasdan. – Ha, ha, — dedim men tezda, “Yoqish” va “Yozib olish” tugmalarini bosa turib.
54
– Men hozir, — davom etdi u koʻzlari yumuq holda, — voqelikdan uzilyapman. – Uzilyapsiz? – Ha. Uzilyapman. Bu nafaqat men kabi oʻlim yoqasidagilar uchun, balki sendek tamomila sogʻlom odamlar uchun ham muhim. Voqelikdan uzilishni oʻrgan. U koʻzlarini ochdi. Nafas chiqardi. – Bilasanmi, buddistlar nima deydi? Buyumlarga bogʻlanib qolmang, chunki hech biri boqiy emas. – Toʻxtang, toʻxtang, — dedim men. – Axir, doim hayotda hamma narsani tatib koʻrish kerak degan oʻzingiz emasmi? Barcha yaxshi hislarni, yomonlarini ham. – Ha. – Xoʻsh, agar voqelikdan uzilsangiz, qanday qilib tatib koʻrasiz? – Hmm. Fikrlayapsan, Mich. Ammo uzilish bu voqelikning ichingga kirib borishiga monelik qilish degani emas. Aksincha, uning senga toʻliq singib ketishiga imkon berish. Shundagina uni tark eta olasan. – Hech vaqoni tushunmayapman. – Istalgan tuygʻuni olaylik – xoh u ayolga muhabbat boʻlsin, xoh u yoʻqotilgan suyukli insoning gʻamida kuyish yoki men boshdan kechirayotgan hislar: ogʻriq va bedavo dard qoʻrquvi boʻlsin. Agar hislaringni hadeb jilovlayversang, tuygʻularingga erk bermasang, hech qachon ulardan qutila olmaysan, qoʻrquv iskanjasida qolib ketasan. Ogʻriq, gʻam seni dahshatga solaveradi. Muhabbat seni zaif qilib qoʻyishidan qoʻrqasan. Ammo oʻzingni hech bir hadiklarsiz tuygʻular ummoniga otib, unga tamoman gʻarq boʻlgach, erkingni butunlay his-tuygʻular ixtiyoriga topshirish orqaligina ularni toʻlaligicha his etasan. Ogʻriq nimaligini anglaysan. Muhabbat nimaligini anglaysan. Qaygʻu nimaligini tushunib yetasan. Faqat shundan keyingina “Boʻldi. Men bu tuygʻuni boshimdan kechirdim. Uni tanib oldim. Endi esa bir lahzaga bu tuygʻudan uzilishim kerak”, deya olasan. Morri gapidan toʻxtab, uning soʻzlarini toʻgʻri tushunayotganimga ishonch hosil qilish uchun menga sinovchan nigoh tashladi. – Bilaman, gap faqat oʻlim haqida borayotgandek tuyulyapti senga, – dedi u. – Lekin senga takror va takror taʼkidlaganimdek, oʻlishni oʻrgangan kuning yashashni ham oʻrganasan. Morri boshidan oʻtgan eng qoʻrqinchli onlari haqida gapirib berdi: koʻkrak qafasi xurujlar iskanjasida qolib ketgandek yoki keyingi nafasi soʻnggisi boʻlishi mumkindek tuyulgan paytlar.
55
– Dahshatli onlar, — dedi u. – Bunday paytda eng birinchi boʻlib, qoʻrquv, vahima va sarosimaga tushib qolasan. Biroq u ushbu hislarni, ularning tuzilishi, taʼmi, etni jimirlatib, miyaga chaqmoqdek qaynoq qon yugurtirishini bilib olgach, oʻziga “Yaxshi. Bu qoʻrquv. Undan chekinish kerak. Chekinish”, deya oladigan boʻldi. Men bu kuch kundalik hayotda qanchalar asqatishi mumkinligi haqida oʻyladim. Baʼzan oʻzimizni shunchalar yolgʻiz his qilamizki, oʻksib yigʻlagimiz keladi; lekin yigʻlash uyat deb, koʻz yoshlarimizni ichimizga yutamiz. Yoki umr yoʻldoshimizga nisbatan mehrimiz joʻshib ketgan paytlar ham, tuygʻularimizni izhor etish munosabatlarimizga aks taʼsir oʻtkazishidan qoʻrqib, indamay qoʻya qolamiz. Morrining yondashuvi toʻlaligicha buning aksi edi. Joʻmrakni oxirigacha och. Oʻzingni tuygʻular bilan pokla. Bu senga ozor bermaydi. Faqatgina yordami tegadi. Qoʻrquv ichingga kirib borishiga imkon berib, uni xuddi koʻylak kabi bemalol egningga ilib ketaveradigan boʻlganingdagina, oʻzingga “Hammasi yaxshi, bu shunchaki qoʻrquv, xolos. U meni boshqarishiga imkon bermasligim kerak. Uning nimalarga qodirligini bilaman”, deya olasan. Yolgʻizlik bilan ham xuddi shunday yoʻl tut: unga erk ber, yum-yum koʻz-yosh toʻk. Keyin esa, “Mana, yolgʻizlik taʼmini ham totib koʻrdim. Oʻzimni yolgʻiz sezishdan qoʻrqmayman, lekin endi uni bir chetga surib, bu olamning boshqa koʻplab tuygʻulari bilan tanishib, ularni ham his qilib koʻraman”, deyishga kuch top. – Voqelikdan uzil, – takrorladi Morri. U koʻzlarini yumib, yoʻtaldi. Keyin yana. Uchinchisida yanada qattiqroq yoʻtaldi. Bir payt u boʻgʻila boshladi: oʻpkasida yigʻilib qolgan tiqin uni masxaralayotgandek yarim yoʻlgacha koʻtarilib, keyin yana orqaga qaytar, nafas olishga imkon bermasdi. U tomogʻiga nimadir tiqilib, oʻtirgan joyida sakrab-sakrab tushar, qoʻllarini oldinga uzatib, qattiq silkitardi. Koʻzlari yumuq holda qoʻllarini silkitishidan vas-vas boʻlib qolgandek koʻrinardi. Peshonamni ter bosganini sezdim. Men beixtiyor uni oʻzimga tortib, ikki kuragi oʻrtasiga shapatiladim; u sochiqcha bilan ogʻzini berkitib, yoʻtaldi-da, balgʻam xalqobini tupurib yubordi. Yoʻtal toʻxtadi; Morri oʻzining yumshoq yostiqlariga yastanib, yutoqib nafas oldi. – Yaxshimisiz? Oʻzingizga keldingizmi? – soʻradim men, qoʻrquvimni yashirishga urinib. – Ha… yaxshiman, – shivirladi Morri qaltirayotgan barmogʻini koʻtarib. – Hozir… Bir daqiqa. Uning nafas olishi bir maromga tushgunicha jim oʻtirdik. Boshim terlab ketganini his qildim. U derazani yopishimni soʻradi – yengil shabadada ham sovuq yerdi. Tashqarida havo 26 daraja issiqligini aytish esimdan chiqibdi.
56
– Qanday oʻlishni xohlashimni bilaman, – va nihoyat shivirladi u. Jimgina uning gapida davom etishini kutdim. – Men xotirjam, osoyishta oʻlim topishni xohlayman. Hozir koʻrganingdek emas. Mana qayerda voqelikdan uzila bilish qoʻl keladi. Agar hozirgidek yoʻtal tutganda jonim uzilsa, qoʻrquvdan xalos boʻlib, “Vaqti-soatim yetdi”, deya olishim zarur. Bu dunyoni yuragimda qoʻrquv bilan tark etishni xohlamayman. Men nima sodir boʻlayotganini anglash, holatni boricha qabul qilib, sokinlikda jon berishni xohlayman. Nima deyotganimni tushunyapsanmi? Men bosh irgʻatdim. – Faqat hali ketmay turing, – shoshib qoʻshib qoʻydim men. Morri zoʻrgʻa jilmaydi: – Yoʻq. Hali erta. Hali qiladigan ishlarimiz bor. – Reinkarnatsiyaga ishonasizmi? – soʻrayman men. – Qaydam. – Nimaga aylanib qaytgan boʻlardingiz? – Agar tanlash imkonim boʻlsa, ohuga. – Ohu? – Ha, ohu. Ular biram nazokatli. Biram uchqur. – Ohu? Morri menga qarab, jilmayadi: – Senga tanlovim gʻalati tuyulyaptimi? Uning ozib-toʻzib ketgan gavdasi, qopdek keng kiyimlari, qalin paypoq kiydirilib, gʻalvirak rezina yostiq ustiga tashlab qoʻyilgan, mahbusning temir kishan urilgan oyoqlari kabi qimirlashga ojiz oyoqlarini koʻzdan kechiraman. Sahroda shamoldek yelayotgan chopqir ohuni tasavvur qilaman. – Yoʻq, – deyman keyin. – Hecham gʻalati emas.
57
Professor: ikkinchi qism Men bilgan Morri, boshqa koʻplab insonlar bilgan Morri Vashington shahrining shundoq tashqarisida joylashgan, aldamchi osoyishta nomga ega “Kashtan uycha” ruhiy kasallar shifoxonasida ishlagan yillarisiz biz tanigan inson boʻla olmasdi. Bu Morrining Chikago universitetida magistrlik va PhD ilmiy darajalarini qoʻlga kiritganidan keyingi dastlabki ish joylaridan biri edi. Tibbiyot, huquq va tadbirkorlikdan yuz oʻgirgach, Morri tadqiqot bilan mashgʻul boʻlishni boshqalarni ekspluatatsiya qilmasdan turib jamiyatga oʻz hissasini qoʻsha oladigan soha deb topdi. Morriga ruhiy xasta bemorlarni kuzatishi va ularning muolajalarini qayd etib borishi uchun grant ajratildi. Garchi bu hozirda odatiy boʻlib tuyulsa-da, elliginchi yillarning boshlarida yangi amaliyot hisoblanardi. Morri kun boʻyi baqirib chiqadigan bemorlarni koʻrdi. Tuni bilan yigʻlab chiqadigan bemorlar. Ishtonini bulgʻab qoʻyadigan bemorlar. Ovqat yeyishdan bosh tortgan bemorlarni qoʻl-oyogʻini bogʻlab, tomiriga dori-darmon yuborish orqali oziqlantirilgan bemorlarni kuzatdi. Shifoxonadagi bemorlardan biri – oʻrta yoshlardagi ayol har kuni xonasidan chiqib, koridorning kafelli poliga yuztuban yotib olib, soatlab shu holatda qolar, shifokor va hamshiralar esa, shunchaki, uni chetlab oʻtib ketaverardi. Morri uning harakatlarini qoʻrquv bilan kuzatsa-da, kuzatuvlarini yon daftariga qayd qilib borardi – uning vazifasi ham shu edi. Bemor ayol har kuni shu harakatini takrorlardi: tongda xonasidan chiqib kelib, polga yotib olar va to kechgacha shu holatda qolar, hech kim bilan gaplashmas, boshqalar ham unga eʼtibor bermasdi. Morri unga achinardi. Morri uning yonida polda oʻtirishni odat qildi; uni tushkunlikdan xalos qilishga urinar ekan, baʼzan unga qoʻshilib polga yotib olardi. Oxir-oqibat uni oʻtirishga va hatto xonasiga qaytishga koʻndirdi. Maʼlum boʻlishicha, ayol ham aksariyat kishilar kabi boshqalar unga eʼtibor qaratishlarini xohlagan ekan. Morri “Kashtan uycha”da besh yil ishladi. Bemorlar bilan doʻstlashish tavsiya etilmasa-da, Morri ularning bir nechtasi bilan yaqin boʻlib ketdi; ular orasida Morriga boy erining uni ushbu shifoxonaga joylashtirishiga qurbi yetganini oʻzining omadi deb bilishini aytib hazillashuvchi ayol ham bor edi. – Agar arzon ruhiy shifoxonalardan biriga joylashtirilganimda ahvolim ne kechardi? – derdi ayol. Hammaning yuziga tupurib yuradigan boshqa bir ayol Morrini yoqtirib qolgan, uni oʻzining doʻsti deb atardi. Ular har kuni suhbatlashar, shifoxonadagilar esa hech boʻlmasa bir kishi bu ayol bilan muloqotga kirisha olganidan mamnun edi. Biroq kunlarning birida ayol qochib ketdi va Morridan uni qaytarib olib kelishda yordam soʻrashdi. Uni yaqindagi doʻkonlarning birida – omborxonada berkinib oʻtirganini aniqlashdi. Morri kirib borganida, ayol unga gʻazabnok nigohini qadadi. – Sen ham ularning biri ekansan-da?! – qichqirdi u.
58
– Kimlarning biri? – soʻradi Morri. – Meni qamoqda saqlayotganlarning. Morri aksariyat bemorlardan yaqinlari yuz oʻgirgani, ular boshqalar eʼtiboridan mahrum ekanliklari va kishilarning munosabatidan oʻzlarini bu hayotda umuman mavjud emasdek his qilishlariga guvoh boʻldi. Ularga hamdardlik yetishmas, chunki shifoxona xodimlarida bu tuygʻu juda tez poyoniga yetardi. Bemorlarning koʻpchiligi badavlat, boy oilalardan boʻlib, boylik ularga baxt yoki hayotdan mamnunlik hissini bera olmagandi. Bu narsa Morri uchun unutilmas saboq edi. Men Morriga oltmishinchi yillarda qolib ketgansiz, deb hazillashardim. U esa hozir yashayotgan davrimiz bilan solishtirganda oltmishinchi yillar u qadar yomon boʻlmaganini aytardi. Morri Brandeysga ruhiy salomatlik sohasidagi ishidan keyin – oltmishinchi yillar arafasida kelgandi. Bir necha yil ichida universitet madaniy inqilob oʻchogʻiga aylandi. Giyohvand moddalar, jinsiy munosabatlar, irqchilik, Vetnam urushiga qarshi namoyishlar. Ebbi Xoffman Brandeysda tahsil olgan. Jerri Rubin va Anjela Devis ham. Morrining darslarida “radikal” talabalar koʻp edi. Buning sabablaridan biri – Jamiyatshunoslik fakulteti oʻqituvchilari oddiygina dars berishdan tashqari oʻzlari ham ushbu jarayonlarga bosh qoʻshgandi. Masalan, fakultet tish-tirnogʻi bilan urushga qarshi edi. Talabalar belgilangan oʻrtacha ballni toʻplay olmasa, armiyaga chaqirilishi kechiktirilgani haqidagi hujjatlari bekor qilinishidan xabar topgan oʻqituvchilar talabalarga umuman baho qoʻymaslikka qaror qilishdi. Universitet maʼmuriyati agar baho qoʻyilmasa, barcha talabalar imtihonlardan yiqilgan deb hisoblanishini aytganida, Morri ushbu muammoning yechimi topdi: “Keling, ularning hammasiga A (aʼlo) baho qoʻyamiz”. Va hamma oʻqituvchilar u aytganidek qildi. Kampusga hurfikrlilik olib kirgan oltmishinchi yillar Morrining boʻlimida faoliyat yurituvchi xodimlarga ham hurfikr gʻoyalar olib keldi: ishga hozirda odat tusiga kirgan jinsi shim va shippakda kelishdan boshlab to sinfxonaga yuragi urib turuvchi jonli dargoh sifatida qarashgacha. Ular muhokamani maʼruzadan, amaliyotni nazariyadan ustun qoʻya boshladi. Ular inson huquqlari toʻgʻrisidagi loyihalar ustida ishlayotgan talabalarni janubiy shtatlarga, amaliyotchi talabalarni esa katta shaharlarning nochor qismlariga yuborishdi. Ular norozilik namoyishlarida ishtirok etish uchun Vashingtonga borishar; Morri, koʻpincha, talabalar toʻla avtobusni oʻzi haydab borardi. U shunday safarlarning birida boʻyinlariga rang-barang munchoqlar taqib olgan ayollar etaklarini hilpiratib, askarlarning miltiqlariga gul qoʻygani, keyin esa maysazorga oʻtirib, qoʻl ushlashib, Pentagonni fikr kuchi bilan havoga koʻtarishga urinishganini mayin tabassum bilan tomosha qildi. – Uni qoʻzgʻata olishmadi, – dedi Morri, keyinchalik shu voqeani yodga olarkan, – lekin, muhimi, urinib koʻrishdi.
59
Kunlarning birida bir guruh qora tanli talabalar Brandeys universitetining Ford korpusini egallab olishdi va unga “Malkolm X universiteti” deb yozilgan baner ilib qoʻyishdi. Ford korpusida kimyo laboratoriyalari joylashgani sababli ayrim maʼmuriyat vakillari bu radikallar yertoʻlada bomba tayyorlayapti degan xavotirga ham bordi. Morri gap nimadaligini yaxshi bilardi. U muammoning asl mohiyati – oʻzlarining qandaydir ahamiyatga ega ekanligini his qilishga urinayotgan oddiy insonlar ekanini koʻrib turardi. Qoʻzgʻolon bir necha hafta davom etdi. Morri binoning yonidan oʻtib ketayotganida, qoʻzgʻolonchilardan biri sevimli ustozini tanib qolib, derazadan kirishga undamaganida, qoʻzgʻolon uzoqroq davom etishi ham mumkin edi. Bir soatdan keyin Morri qoʻzgʻolonchilarning istaklari aks etgan roʻyxat bilan derazadan emaklab qaytib chiqdi. U roʻyxatni universitet prezidentiga yetkazgach, muammo hal etildi. Morri har doim muammolarni tinch yoʻl bilan hal qilishning uddasidan chiqardi. Brandeys universitetida u ijtimoiy psixologiya, ruhiy xastaliklar va ruhiy salomatlik, jamoada shaxsning axloqi kabi fanlardan dars berardi. Darslar hozirda “kasbiy koʻnikmalar” deb ataluvchi jihatlarga koʻp ham urgʻu bermasdan, asosiy eʼtiborni “shaxsiy rivojlanish”ga qaratardi. Shu sababli ham, bugunning huquqshunoslik va tadbirkorlik yoʻnalishi talabalari uning darslarini oʻta sodda va befoyda deb hisoblagan boʻlardi, balki. Uning talabalari universitetni bitirgach, qancha pul topdi? Necha marta sudda katta ishlarni yutib chiqdi? Biroq, shu bilan bir qatorda, universitetni tamomlagach, ushbu huquqshunos va tadbirkor talabalarning nechtasi oʻzlarining keksa professoridan xabar oladi? Morrining talablari har doim uni koʻrgani kelib turishardi. Umrining oxirgi kunlarida unikiga yuzlab talabalari tashrif buyurdi: Boston, Nyu-York, Kaliforniya, London va Shveytsariyadan; yirik kompaniyalar va nochor tumanlar maktablarida faoliyat yuritayotganlar. Unga qoʻngʻiroq qilishdi, xatlar yozishdi. U bilan uchrashish, suhbatlashish, uning tabassumini koʻrish uchun yuzlab mil yoʻl bosib kelishdi. – Boshqa sizga oʻxshagan birorta oʻqituvchi topmadim, – deya taʼkidlardi kelgan talabalarning har biri. Morri bilan suhbatlarimiz davom etarkan, men oʻlim haqida oʻqiy boshladim: turli madaniyat vakillarining hayotdan koʻz yumishga qarashlari haqida. Masalan, Shimoliy Amerikaning Arktikaga yaqin qismida istiqomat qiluvchi bir qabila yer yuzidagi barcha narsaning ichida oʻzining mitti shakli yashaydi, yaʼni kiyikning ichida mitti kiyikcha, odamning ichida esa mitti odamcha yashaydi. Tashqi – katta mavjudot vafot etganida, ichki – mitti mavjudot yashashda davom etadi. U yaqin-atrofda dunyoga kelgan boshqa mavjudotga aylanishi yoki buyuk ayol ruh qornida samodagi vaqtinchalik hordiq maskaniga koʻtarilib, oy uni yerga qayta yuborishini kutadi.
60
Baʼzida oy dunyoga kelgan yangi ruhlar bilan shu qadar band boʻladiki, osmonda koʻrinmay qoladi, deyishadi. Shu sababli oysiz tunlar boʻlib turadi. Ammo, oxir-oqibat, oy har doim qaytadi, xuddi biz qaytganimizdek. Mana nimaga ishonadi bu qabila.
Yettinchi seshanba: keksayishdan qoʻrqish haqida suhbatlashamiz Morri jangni boy berdi. Endi kimdir uning ketini artib qoʻyadigan boʻldi. U buni odatiy dovyuraklik bilan qabul qildi. Hojatdan keyin qoʻli orqasiga yetmayotganini anglagach, yana bir imkoniyati cheklanganidan Konnini xabardor qildi. – Mening oʻrnimga bu ishni qilishga uyalmaysizmi? – Yoʻq, — javob berdi u. Dastlab insonning oʻzidan soʻrab olish – Morri uchun xos xislat edi. Bu holat qaysidir maʼnoda xastalikka toʻliq taslim boʻlish hisoblangani sababli Morri unga koʻnikish bir oz vaqt olganini tan oldi. U endilikda eng oddiy va oʻta shaxsiy ishlarni bajarish imkoniyatidan ham mahrum boʻlgandi: hojatxonaga borish, burnini artish, avratini yuvish. Nafas olish va ovqatini yutishdan tashqari, u deyarli barcha narsada boshqalarga qaram boʻlib qolgandi. Men Morridan qanday qilib shu vaziyatda ham nekbin kayfiyatda yashashni uddalayotganini soʻradim. – Mich, bu qiziq, — dedi u. – Men mustaqil odamman, demak, bularning barchasi – mashinadan tushishda birovning yordamiga tayanish, kimdir meni kiyintirib qoʻyishi kabi ishlarga qarshi kurashishim zarur, degan fikrda edim. Boshida bir oz uyaldim ham, chunki jamiyatimiz bizga ketimizni oʻzimiz arta olmasak, bundan uyalishimiz kerakligini uqtiradi. Keyin oʻylab qoldim: “Jamiyat nima deyishini esingdan chiqar. Umrimning koʻp qismini jamiyat meʼyorlariga amal qilmay oʻtkazdim. Bu safar ham uyalib oʻtirmayman. Shu ham muammomi?” Bilasanmi nima? Juda gʻalati narsa sodir boʻldi shunda. – Nima boʻldi? – Boshqalarga qaramligimdan rohatlana boshladim. Hozir meni yonboshga yotqizib, ogʻriqlarni oldini olish uchun orqamga malham surib qoʻyishlaridan rohatlanaman. Peshonamni artib qoʻyishganida yoki oyoqlarimni uqalashganda ham. Men bundan zavqlanaman. Koʻzlarimni yumib, xursandchilikni qalbimga singdiraman. Bu juda tanish tuygʻudek tuyuladi menga. Xuddi bolalikka qaytib qolgandek sezaman oʻzimni. Kimdir choʻmiltiradi. Kimdir koʻtaradi. Kimdir artib qoʻyadi. Bola boʻlishni hammamiz bilamiz. Bu
61
narsa barchamizning ich-ichimizda bor. Men uchun bu, shunchaki, bola boʻlishdan rohatlanishni qayta yodga olish, xolos. Haqiqat shundaki, hammamiz ham onamiz bizni qoʻllariga olishi, tebratishi, boshimizni silashidan zavqlanib toʻymaganmiz. Har birimiz qaysidir darajada oʻsha kunlarni – parvarishimiz butunlay oʻzgalarning zimmasida boʻlgan paytlarga, bizga beminnat mehr, shartsiz eʼtibor koʻrsatilgan davrlarni qoʻmsaymiz. Koʻpchiligimiz shu mehrga toʻymay qolganmiz. Menga shu narsalar yetishmagan. Men Morriga qaradim va birdaniga nega u tomonga egilib, mikrofonni toʻgʻrilashim, yostiqlarini koʻtarib qoʻyishim yoki mijjalarini artib qoʻyishimdan bunchalar xursand boʻlib ketishini tushundim. Inson tafti. Yetmish sakkiz yoshida u kattalar kabi berib, bolalarcha qabul qilayotgandi. Shu kuni kechga yaqin keksayish haqida suhbatlashdik. Ehtimol, keksayish qoʻrquvi desam toʻgʻriroq boʻlar. Bu mavzu bizning avlodimizni qiynayotgan savollar roʻyxatidagi masalalardan biri edi. Boston aeroportidan kelgunimcha yoʻldagi yosh va chiroyli odamlar aks ettirilgan reklama taxtalarini sanadim. Bittasida kelishgan yigit, kovboylar shlyapasi kiyib, tamaki chekib turibdi, keyingisida ikkita yosh, chiroyli ayol shampun idishiga qarab jilmaymoqda, yana biridan jinsi shimining tugmalari qadalmagan oʻsmir qiz nozli nigoh tashlamoqda, boshqasida esa qora chiyduxoba koʻylakli jozibali ayol kostyum-shim kiyib olgan erkakning yonida turibdi, qoʻllarida bir qadah shotland viskisi. Yoʻlga oʻrnatilgan reklamalarda birorta ham yoshi oʻttiz beshdan oshgan kishini koʻrmadim. Morriga qanchalik choʻqqida qolishga urinmay, bari bir dovonni oshib, yana pastlay boshlaganimni his qilayotganimni aytdim. Muntazam jismoniy mashqlar qilardim. Toʻgʻri kelgan narsani yeb ketavermasdim, parhezli ovqatlar isteʼmol qilardim. Oynaga tikilib, sochimning farqini tekshirardim. Avvallari yosh boʻlishimga qaramay, koʻp yutuqlarga erishganim sababli yoshimni aytishdan faxrlanardim, endi esa qirq yoshga, demak, kasbiy tanazzulga ham, juda yaqinlashib qolganimdan qoʻrqib, yosh haqida gapirishdan qochaman. Morri keksayishga ijobiy tomondan qarardi. – Yoshlikni madh etishlariga men laqqa ishonib ketavermayman, — dedi u. – Quloq sol, yoshlik qanchalar ogʻir kechishini bilaman, shuning uchun menga yoshlikni maqtab ovora boʻlma. Oldimga ruhiy parokandalik, ichki ziddiyatlar, oʻzidan qoniqmaslik hissidan shikoyat qilib kelgan bolalarning barchasi hayotni gʻam-hasratga toʻla deb bilib, shu qadar tushkunlikka tushganidan oʻzlarini oʻldirishni xohlardi… Shuncha badbaxtliklar kamdek, yoshlarga donolik ham yetishmaydi. Ular hayot haqida juda sayoz tushunchaga ega. Nimalar sodir boʻlayotganini tushunmagach, kim ham har kuni yashagisi keladi? Odamlar istaganicha qarashlaringga ishlov beradi, “Mana bu atirni sotib olsang, goʻzal boʻlasan” yoki “Mana bu jinsi shimni olsang, jozibador koʻrinasan” deyishadi va sen ularga ishonasan! Gʻirt bemaʼnilik! – Hech keksayishdan qoʻrqmaganmisiz? — soʻradim men. – Mich, men keksalikni quchoq ochib kutib olaman.
62
– Quchoq ochib? – Bu juda oddiy. Yoshing oʻtgani sari hayotiy tajribang ham oshib boraveradi. Agar yigirma ikki yoshligingcha qolganingda, bir umr yigirma ikki yoshingdagi kabi johil boʻlib yasharding. Bilasanmi, keksayish bu faqatgina soʻlish degani emas. Bu oʻsish degani. Ajaling yaqinlashayotgani yomon, albatta, ammo oʻlim muqarrarligini anglab yetishing va shu sababli ham mazmunliroq hayot kechirishing – keksayishning ijobiy tomoni. – Toʻgʻri, — dedim men. – Lekin keksayish shuncha afzalliklarga ega boʻlsa, nega odamlar doim “Qaniydi, yoshligimga qaytib qolsam!” deydi? Kimningdir “Oltmish besh yosh boʻlib qolsam edi!” deganini hech eshitmaysiz. U jilmaydi. – Bilasanmi, bu nimadan darak beradi? Oʻz hayotidan qoniqmaslik. Behuda kechgan umr. Mazmuni topilmagan hayot. Sababi, agar sen hayoting mazmunini topgan boʻlsang, ortga qayting kelmaydi. Olgʻa intilging keladi. Yana-da koʻprogʻini koʻrishni, kattaroq ishlarni amalga oshirishni xohlaysan. Oltmish besh yoshingni orziqib kutasan. Quloq sol. Sen bir narsani tushunishing kerak. Barcha yoshlar buni bilishi kerak. Agar nuqul keksayishga qarshi kurashish bilan band boʻlsang, bir umr baxtsizligingcha qolaverasan, chunki keksalikdan qochib qutula olmaysan. Ha, yana bir gap, Mich, — u ovozini pastlatdi. – Haqiqat shuki, sen ham oxir-oqibat oʻlasan. Men bosh irgʻatdim. – Oʻzingni nimalar deb ovutishingdan qatʼiy nazar. – Bilaman. – Biroq, umid qilamanki, — dedi u, – ungacha hali juda, juda koʻp vaqt bor. U yuzida xotirjam ifoda bilan koʻzlarini yumdi, keyin esa mendan boshining orqasidagi yostiqlarni toʻgʻrilab qoʻyishni soʻradi. U oʻzini qulay his qilishi uchun tana holatini muntazam oʻzgartirib turish zarur edi. U oppoq yostiqlar, sariq porolon va koʻk sochiqlar bilan yasatilgan kresloda yastanib yotardi. Bir qarashda Morri yuk sifatida joʻnatishga tayyorlanib, qadoqlanayotgandek tuyulardi. – Rahmat, — dedi u, yostiqlarni surib qoʻyar ekanman. – Arzimaydi, — dedim men. – Mich, nima haqida oʻylayapsan? Javob berishdan oldin bir oz oʻylanib turdim.
63
– Mayli, — dedim keyin. – Qanday qilib yosh, sogʻlom kishilarga hasad qilmasligingiz mumkinligi haqida bosh qotiryapman. – Xah, albatta, hasad qilaman, — u koʻzlarini yumdi. – Ularning sport klublari yoki suzishga borish imkoni borligiga hasad qilaman. Yoki raqs tushishiga. Asosan, raqs tushish imkoni hasadimni keltiradi. Lekin hasad kirib keladi, men uni his qilaman, keyin esa koʻnglimdan chiqarib yuboraman. Voqelikdan uzilish haqidagi gaplarim esingdami? Qoʻyib yubor. “Bu hasad, hozir men undan ajralib chiqaman”, deb ayt oʻzingga. Keyin esa undan uzoqlash. Morri yoʻtaldi: uzoq, tomoqni yirtadigan darajada qattiq yoʻtal. Sochiqchani ogʻziga bosib, zaifgina tupurdi. Uning qarshisida oʻtirar ekanman, oʻzimni undan koʻra ancha kuchli, kulgili darajada kuchliroq, his qildim, goʻyoki uni bir qop undek koʻtarib, osongina yelkamga ortib oladigandek. Bu ustunligimdan uyalib ketdim, chunki boshqa hech bir jabhada undan ustun jihatim yoʻq edi. – Hasad qilishdan qanday tiyilasiz? – Kimga? – Menga. U jilmaydi. – Mich, qarilarning yoshlarga hasad qilmasligi ilojsiz. Hamma gap oʻzingni boringcha qabul qilib, bundan quvona bilishingda. Hozir oʻttiz yosh boʻlish navbati seniki. Men ham bir paytlar oʻttiz yoshli boʻlish gashtini surganman, endi esa yetmish sakkiz yoshli boʻlish vaqtim keldi. Ayni paytdagi hayotingning ijobiy, goʻzal va asl tomonlarini koʻra bilishing zarur. Ortga boqish odamda raqobat ruhini uygʻotadi. Yosh esa raqobatlashadigan masala emas. U nafas chiqarib, goʻyoki yoyilib ketayotgan havoni tomosha qilmoqchidek, pastga qaradi. – Rostini aytsam, menda barcha yoshlar mujassam. Men uch yoshdaman, besh yoshdaman, oʻttiz yetti yoshdaman, ellik yoshdaman. Men ularning barchasini boshimdan kechirganman, demak, muayyan yoshda boʻlish qandayligini bilaman. Bola boʻlish joiz boʻlsa, oʻzimni boladek tutishdan zavqlanaman. Dono qariya boʻlishning oʻrni kelganda, dono qariyaligimdan quvonaman. Tasavvur qilib koʻrgin, a, nechta insonga aylana olaman! Hozirgi paytimgacha boʻlgan barcha yoshda boʻla olaman. Nima deyayotganimni tushunyapsanmi? Men bosh irgʻatdim. – Qanday qilib sening hozirgi holatingga hasad qilishim mumkin, oʻzim ham shu yoʻlni bosib oʻtgan boʻlsam?
64
Sakkizinchi seshanba: pul haqida suhbatlashamiz “Aksariyat mavjudotlar taqdir hukmiga boʻysunadi, faqat insongina ongli ravishda oʻz hayotini xatarga qoʻyadi”. V. H. Oden, Morrining sevimli shoiri. Men gazetani Morriga koʻrinarli qilib tutib turdim: Qabrtoshimda “Men hech qachon telekompaniyalar tarmogʻiga egalik qilmaganman” degan yozuv boʻlishini xohlamayman Morri kuldi, soʻng bosh chayqatdi. Tongi quyosh uning ortidagi derazadan moʻralar, uning nurlari deraza tokchasidagi hibiskus butasi gullariga tushib turardi. Iqtibos yirik muzokarada CBS teleradio tarmogʻini oʻzlashtirib ololmaganidan nolib yurgan media magnat, milliarder, CNN telekanali asoschisi Ted Turnerga tegishli edi. Bu hikoyani Morrinikiga koʻtarib kelganimning sababi meni bir savol qiziqtirardi: agar hozir Turner keksa professorimning holiga tushib qolib, nafas olishi qiyinlashib, tanasi toshdek qotib, qolgan sanoqli kunlarini birma-bir taqvimdan oʻchirib yashayotgan boʻlganida oʻzining telekompaniyalar tarmogʻi yoʻqligi sababli dod-voy qilayotgan boʻlarmidi? – Bularning bari oʻsha bitta muammoga borib taqaladi, Mich, — dedi Morri. – Biz qadriga yetishimiz zarur boʻlgan narsalarni chalkashtirib qoʻyganmiz. Bu esa odamlarning hayotdan koʻngli sovishiga sabab boʻladi. Menimcha, shu haqida suhbatlashishimiz kerak. Morri bugun bor diqqatini bir yerga jamlagandi. Hozirga kelib, uning kunlari yaxshi va yomonga ajralgan, bugun yaxshi kunlardan biri edi. Oʻtgan oqshom Morrinikiga bir mahalliy musiqiy guruh tashrif buyurib, u uchun musiqiy asboblarsiz xor ijro etib berishibdi va u menga bu haqida goʻyoki mashhur “Ink Spots” guruhining oʻzi unikiga mehmonga kelgandek toʻlqinlanib gapirib berayotgandi. Xastalikka chalinishidan oldin ham Morrining musiqaga ishqi baland edi, biroq hozir uning musiqaga boʻlgan muhabbati shunchalar otashin ediki, kuy eshitganida koʻziga yosh kelardi. Baʼzan tunlari koʻzlarini yumgancha opera tinglar, ijrochilarning sohir ovozlariga hamohang xayolan koʻkda parvoz qilardi. – Kechagi guruhning ijrosini eshitib koʻrganingda edi, Mich! Mana buni ovoz desa boʻladi! Morri har doim kuylash, raqs tushish va kulish kabi oddiy narsalardan zavq olishga ishqiboz edi. Hozir esa moddiy narsalarning qadri har qachongidan ham pasaygan yoki ular oʻz ahamiyatini butunlay yoʻqotgandi. Odamlar vafot etganida, koʻpincha, “Buni goʻringga orqalab keta olmaysan” degan iborani eshitamiz. Morri bu hikmatni ancha oldin anglab yetgandek edi. – Bizda miyani yuvishning bir shakli shiddatli tus olmoqda, — xoʻrsinib qoʻydi Morri. – Bilasanmi, odamlar miyasini yuvish qanday amalga oshiriladi? Bir narsani qayta va qayta takrorlayverish orqali. Mamlakatimizda hozir aynan shu narsa sodir boʻlmoqda. Moddiyatga
65
egalik qilish yaxshi. Puling koʻp boʻlgani yaxshi. Mol-mulkning koʻproq boʻlishi ham yaxshi. Qancha koʻp foyda kelsa, shuncha yaxshi. Koʻproq boʻlgani yaxshi. Koʻproq boʻlgani yaxshi. Oʻzimiz ham shuni takrorlaymiz va toki hech kimning oʻzgacha fikrlashga hafsalasi qolmagunicha, boshqalar ham takror va takror shu narsani miyamizga quyishadi. Bu tushuncha oddiy insonlarning miyasiga shu qadar oʻtirib qolganki, ular aslida hayotda nima muhimligini ham farqlay olmay qolgan. Umrim davomida qayerga bormay, men uchratgan odamlarning barchasi birorta yangi narsani qoʻlga kiritish ishtiyoqida yonardi. Yangi mashinani qoʻlga kiritish. Yangi uyni qoʻlga kiritish. Soʻnggi chiqqan oʻyinchoqni qoʻlga kiritish. Keyin esa ular, albatta, senga yangi oʻljasi haqida aytishni xohlaydi. “Bilasanmi, nima sotib oldim? Nima olganimni top-chi?”. Bilasanmi, men buni qanday talqin qilardim? U odamlar shu qadar mehrga tashna ediki, uning oʻrnini bosuvchi har qanday narsani qabul qilaverardi. Moddiyat bizni oʻz bagʻriga oladi, degan umidda odamlar quchoq ochib, oʻzlarini moddiy narsalar tomon otardi. Ammo bu harakat hech ish bermaydi. Doʻstlik, muhabbat, mehr yoki ezgulik oʻrnini moddiy buyumlar bilan toʻldirib boʻlmaydi. Pul ham, kuch-qudrat ham mehr oʻrnini bosa olmaydi. Mana-mana oʻlaman deb turgan inson sifatida aytishim mumkin, qanchalik boy boʻlma, mehrga eng muhtoj paytingda pul ham, kuch-qudrat ham sen izlayotgan tuygʻuni bera olmaydi. Men Morrining kabinetini koʻzdan kechirdim. Xona men kelgan birinchi kunda qanday boʻlsa, hozir ham xuddi shunday edi. Kitoblar javondagi oʻrnidan siljimagan, eski yozuv stoli ustida oʻsha-oʻsha qogʻozlar uyumi. Boshqa xonalarda ham hech bir yaxshilanish yoki yangilanish sezilmaydi. Uzoq vaqtdan beri, ehtimol, bir necha yillardan beri, Morri, tibbiy jihozlarlardan tashqari, chindan ham boshqa hech narsa sotib olmagan edi. Bedavo dardga chalinganidan xabar topgan kuniyoq uning yangi xaridlarga qiziqishi oʻlgandi. Uyda oʻsha eski rusumdagi televizor, Sharlotta hali ham oʻsha eski rusumdagi avtomobilni haydaydi, idishlar, kumush oshxona anjomlari va sochiqlar – hammasi oʻsha-oʻsha. Biroq uydagi muhit keskin oʻzgargandi. Uy mehr-muhabbat, ilm va qizgʻin muloqotlar bilan toʻlgandi. Doʻstlar, qarindoshlar, samimiy suhbatlar va koʻz yoshlar bilan toʻlgandi. Uyidan hamkasblar, talabalar, meditatsiya murabbiylari, davolovchi shifokorlar, hamshiralar va musiqiy guruhlarning oyogʻi uzilmasdi. Morrining bank hisobidagi mablagʻlar jadallik bilan kamayib borayotgan boʻlsa-da, uyi asl maʼnoda boy xonadonga aylangandi. – Bizda odamlar nimani xohlashlari va aslida nimaga muhtojliklarini doim chalkashtirib yuboradi, – taʼkidladi Morri. – Sen oziq-ovqatga muhtojsan, shokoladli muzqaymoqni esa xohlaysan. Buni ochiq tan ola bilish kerak. Eng soʻnggi rusumdagi sport avtomobiliga ehtiyojing yoʻq, eng katta uyga ega boʻlishing ham zaruriyat emas. Haqiqat shundaki, bu kabi narsalar senda qoniqish hissini uygʻotmaydi. Bilasanmi, nima odamga chindan ham qoniqish hissini beradi? – Nima? – Berishing kerak boʻlgan narsalarni boshqalarga taqdim qilish.
66
– Xuddi boy-skautga oʻxshab gapirasiz, a. – Pulni nazarda tutmayapman, Mich. Vaqtni nazarda tutyapman. Gʻamxoʻrlikni. Suhbatni. Bu unchalik qiyin emas. Yaqinimizda qariyalar markazi ochilgan. U yerga har kuni oʻnlab qari kishilar boradi. Biror koʻnikmaga ega yoshlardan esa u yerga borib, oʻz koʻnikmalarini qariyalarga oʻrgatish soʻraladi. Aytaylik, sen kompyuterga yaxshi tushunasan – borasan va kompyuterdan foydalanishni oʻrgatasan. Ular sendan juda ham xursand va minnatdor boʻlishadi. Shu tarzda oʻzing ega boʻlgan narsalarni boshqalarga berish orqali hurmat qozona boshlaysan. Bu kabi joylar anchagina. Va sendan favqulodda isteʼdod talab qilinmaydi. Shifoxona va boshpanalarda koʻplab yolgʻiz insonlar bor, ular xohlaydigan yagona narsa – hamsuhbat, hamroh. Ular senga muhtoj – yolgʻiz qariyalar bilan karta oʻynash orqali oʻz-oʻzingni hurmat qila boshlaysan. Hayot mazmunini topish haqida nima deganim esingdami? Men uni yozib qoʻygandim, lekin hozir yoddan aytib bera olaman: Oʻzingni boshqalarga mehr ulashishga bagʻishla, oʻzingni atrofingdagi insonlarga bagʻishla, hayotingga maqsad va mazmun taqdim etuvchi nimadir yaratishga oʻzingni baxshida et. Sezdingmi, – qoʻshimcha qildi u jilmayib, – maosh haqida hech narsa tilga olinmadi. Morrining baʼzi gaplarini sariq yon daftarchamga yozib borardim. U nigohimdan nimalar haqida oʻylayotganimni, oliygohni bitirganimdan beri hayotimning katta qismini aynan u tanqid qilayotgan narsalar – kattaroq oʻyinchoqlar, hashamdorroq uylar ortidan quvib oʻtkazganimni bilib qolmasligi uchun ham yozish bilan mashgʻul boʻldim. Boy va mashhur sportchilar orasida ishlaganim sababli ehtiyojlarim haqiqiy ekanligi, mening ochkoʻzligim ularniki bilan solishtirganda hech narsa emasligiga oʻzimni ishontirgandim. Morri bir harakat bilan bularning bari xomxayol ekanini anglatib qoʻydi. – Mich, agar sendan yuqorida turgan kishilarga oʻzingni koʻz-koʻz qilishga urinayotgan boʻlsang, buni esingdan chiqar. Ular senga bari bir past nazar bilan qarashadi. Agar oʻzingdan quyi odamlarga oʻzingni koʻz-koʻz qilishga urinayotgan boʻlsang, buni ham esingdan chiqar. Ular senga faqat hasad qilishadi. Mansab hech narsani oʻzgartirmaydi. Faqatgina ochiqkoʻngillik seni boshqa istalgan kishi bilan tenglashtirishga qodir. U bir oz tin oldi, keyin menga qaradi: – Men oʻlyapman, toʻgʻrimi? – Ha. – Nima deb oʻylaysan, nega boshqalarning muammolarini tinglash men uchun shunchalik muhim? Oʻzimning dardim, ogʻriqlarim kammi menga? Albatta, yetarli. Lekin kimgadir nimadir berish orqali tirikligimni his qilib turaman. Mashinam yoki uyimni emas. Koʻzgudagi aksimni ham emas. Vaqtimni berib, hozirgina gʻamga botib turgan kishini tabassum qildirishga muvaffaq boʻlganimda, oʻzimni xuddi sogʻlom kishidek his qilaman. Qalbing buyurgan ishlarni qil. Shunday qilsang, qoniqmaslik hissini tuymaysan, hasad qilmaysan,
67
boshqalarda bor narsalarga ega boʻlish ishtiyoqida kuymaysan. Aksincha, qilgan ishlaring natijasidan huzurlanasan. U yoʻtaldi va kursisida turgan kichik qoʻngʻiroqchaga qoʻl uzatdi. Bir necha bor uni qoʻliga olishga urindi, uddasidan chiqa olmadi; nihoyat, men uni olib, Morrining kaftiga qoʻydim. – Rahmat, – deb shivirladi u. Konnini chaqirish uchun qoʻngʻiroqni holsizgina siltadi. – Anavi yigit, Ted Turner, qabr toshiga yozdirish uchun boshqa narsa oʻylab topa olmabdimi? – dedi Morri.
Toʻqqizinchi seshanba: mehr barhayot qolishi toʻgʻrisida suhbatlashamiz “Har tun uyquga ketganimda, oʻlaman. Ertasi kuni tongda uygʻonganimda esa, qayta tugʻilaman”. Mahatma Gandi. Daraxtlar bargi sargʻayib, Gʻarbiy Nyuton shaharchasi oralab oʻtgan yoʻl oltin va zang tusini olayotgan palla. Detroytda kasaba uyushmasi va nashriyotlar oʻrtasidagi mojaro boshi berk koʻchaga kirib qolgan, tomonlar bir-birini murosa qilishdan bosh tortayotganlikda ayblash bilan ovora. Televideniye orqali uzatilayotgan xabarlar esa undan battar yurakni ezadi. Kentukki qishloqlaridan birida uch erkak qabrtosh boʻlaklarini koʻprikdan pastga uloqtirib, koʻprik tagidan oʻtayotgan mashinaning old oynasini sindirgan, mashinada oilasi bilan ziyoratga ketayotgan oʻsmir qiz esa voqea joyida vafot etgan. Kaliforniyada O. J. Simpsonning sud ishi yakuniga yetay deb qolgan va butun aholining fikr-u xayoli shu ishga qaratilgandi. Hattoki aeroportlarda ham zallarga oʻrnatilgan televizorlar CNN kanaliga toʻgʻrilangan boʻlib, to parvozingizga chiqish uchun yoʻlakdan kirib ketguningizcha O.J. Simpsonning ishiga taalluqli yangiliklardan boxabar boʻlishingiz mumkin edi. Ukamning holini soʻrash uchun bir necha marta Ispaniyaga qoʻngʻiroq qildim. Chindan ham u bilan suhbatlashishni juda xohlashimni, soʻnggi paytlarda munosabatlarimiz haqida koʻp oʻylayotganimni aytib, telefon avtojavobbergichida xabarlar qoldirdim. Bir necha hafta oʻtib, ukamdan ishlari joyida ekani, lekin xastaligi haqida umuman gaplashishni istamasligi va bundan afsusdaligi aytilgan qisqa xabar oldim. Keksa professorimni esa xastalik toʻgʻrisidagi suhbatlar emas, balki xastalikning oʻzi domiga tortib ketayotgandi. Oxirgi tashrifimdan beri hamshira uning olatiga peshobni naycha orqali tortib olib, kursi poyida turgan plastik qopga boʻshatuvchi kateter oʻrnatibdi. Uning oyoqlarini muntazam toʻgʻrilab turish zarur edi (ALSning shafqatsiz hazillaridan biri – professor oyoqlarini qimirlata olmasa-da, hali ham ogʻriq his qilardi), chunki oyoqlar penoplast toʻshamadan aynan maʼlum dyuymga osilib turmasa, kimdir ularga sanchqi tiqib olayotgandek azob berardi. Naq suhbatning oʻrtasida Morri mehmonlardan uning oyoqlarini
68
koʻtarib, bir dyuymginaga surish yoki rang-barang yostiqlarga qulayroq joylashish uchun boshini toʻgʻrilab qoʻyishni soʻrardi. Oʻz boshingizni qimirlatishga ham qurbingiz yetmay qolishini tasavvur qila olasizmi? Har tashrifimda Morri kursisiga tobora chuqurroq singib, uning umurtqa pogʻonasi ham kursi shakliga kirayotgandek tuyulardi. Shunga qaramasdan, har tong uni yotoqdan olib, aravachasiga oʻtqizib, kitoblar va qogʻozlarga toʻla, deraza tokchasida hibiskus guli oʻsayotgan shaxsiy kabinetiga eltib qoʻyishlarini soʻrardi. Odatdagidek, Morri shu harakatdan ham falsafiy maʼno topardi. – Oxirgi yozilgan hikmatli soʻzlarim shu haqida, — dedi u. – Qani, eshitaylik-chi. – Yotogʻingdan turmabsan, demakki, sen – murdasan. Morri jilmaydi. Faqatgina Morri shu holatida ham bu kabi hazillarga kula olardi. “Tungi xabarlar” koʻrsatuvi xodimlari va hattoki Ted Koppelning oʻzi ham unga bir necha marta qoʻngʻiroq qilishdi. – Uyga kelib, men haqimda yana bitta koʻrsatuv olishmoqchi, — dedi u. – Lekin yana bir oz kutaylik, deyishdi. – Nimani kutadi? Soʻnggi nafasingizni kameraga muhrlashnimi? – Qaydam. Bari bir unga ham koʻp qolmadi. – Unday demang. – Uzr. – Joningiz uzilishini kutayotganliklari gʻashimni keltiryapti. – Menga joning achigani uchun ham bu seni gʻashingga tegyapti, — jilmaydi Morri. – Mich, balki ular tomoshabinlarga qaygʻuli tomosha koʻrsatish maqsadida mendan foydalanmoqchidir. Qarshiligim yoʻq. Ehtimol, men ham ulardan foydalanayotgandirman. Ular fikrlarimni millionlab odamlarga yetkazishimga koʻmaklashmoqda. Ularsiz bu narsa qoʻlimdan kelmasdi-ku, toʻgʻrimi? Shunday ekan, bu ikki tomonlama manfaatli bitim. Uni yana uzoq, tomoqni qiruvchi yoʻtal tutib, oxiri quyuq balgʻam koʻchishi bilan yakunlandi. – Nima boʻlganda ham, — dedi Morri. – Men ularga koʻp kutmaslikni maslahat berdim, chunki yaqinda ovozimdan ham tamoman ayrilishim mumkin. Bu dard oʻpkamga yetib kelishi bilan tildan qolsam kerak. Hozir dam olmasdan uzoq gapirolmayman. Meni koʻrgani kelmoqchi
69
boʻlganlarning ham koʻpchiligiga rad javobini berdim. Mich, ular biram koʻpki. Juda holdan toyganman. Ularga yetarlicha eʼtibor qaratmasdan yordam berolmayman. Oʻzimni aybdor his qilgancha, magnitofonga qaradim. Goʻyoki uning qimmatli soʻzlashish vaqtini oʻgʻirlayotgandek edim. – Buni qoldirib tursakmikan? — soʻradim men. – Sizni ancha charchatsa kerak? Morri koʻzlarini yumib, boshini chayqadi. U qayeridadir turgan sassiz ogʻriq bosilishini kutayotgandek koʻrindi. – Yoʻq, — dedi u va nihoyat. – Biz davom etishimiz kerak. Axir bu bizning soʻnggi ilmiy ishimiz-ku. – Soʻnggi ishimiz. – Uni qoyilmaqom qilib yozish istagidamiz-ku. Universitetda diplom ishimni birgalikda yozganimiz yodimga tushdi. Gʻoya Morridan chiqqandi, albatta. U menga aʼlo darajali diplom ishi yozish uchun bilimim yetarli ekanini aytgandi, ungacha men bu narsani xayolimga ham keltirmagandim. Mana endi, xuddi oʻsha ishni yana birgalikda bajaryapmiz. Yana barchasi bitta gʻoyadan boshlandi. Oʻlayotgan odam yashashda davom etayotgan odamga u nimalarni bilishi zarurligi haqida soʻzlab bermoqda. Faqat bu safar men ishni yakunlashga oshiqmayotgandim. – Kecha menga bir qiziq savol berishdi, — dedi Morri, yelkam osha devorga osigʻliq turgan kiltni tomosha qilib. Doʻstlari kiltni ezgu tilaklar bitilgan quroqlardan tikib, Morrining 70 yillik yubileyiga sovgʻa qilishgan. Kiltning har bir qurogʻida turlicha tilaklar bildirilgandi: Bardam boʻling, Morri, eng katta yutuqlar hali oldinda! Ruhshunoslik sohasida birinchi raqamli mutaxassis! – Savol nima haqida edi? — soʻradim men. – Vafotimdan soʻng meni unutib yuborishlaridan qoʻrqamanmi? – Xoʻsh? Qoʻrqasizmi? – Unutilaman deb oʻylamayman. Men bilan samimiy, oʻta yaqin munosabatda boʻlgan qalin doʻstlarim juda koʻp. Mehr – bu dunyoni tark etganingdan keyin ham barhayot qolish vositasi. – Qoʻshiq soʻzlariga oʻxshaydi: mehr barhayot qolish vositasi. Morri qiqirlab kuldi.
70
– Ehtimol, shundaydir. Qaragin, Mich, mana shu uzoq suhbatlarimiz-chi? Uyingga qaytgan paytlaring ovozim yozilgan tasmani hech eshitib koʻrasanmi? Yolgʻiz qolganingda? Balki parvoz vaqtidadir? Ehtimol, mashinada ketayotganingda? – Ha, — iqror boʻldim men. – Demak, men bu dunyoni tark etganimdan keyin ham sen meni unutib yubormaysan. Ovozimni yodga olgan oningdayoq men sen turgan yerda boʻlaman. – Ovozingizni yodga olaman… – Oʻsha lahzada koʻzing bir oz yoshlansa ham mayli, hechqisi yoʻq. Eh, Morri. Birinchi kursligimdan beri meni yigʻlatishni xohlaydi. – Bari bir bir kun yigʻlataman, — derdi u nuqul. – Heh, qoʻysangiz-chi, — deb javob berardim. – Men qabrtoshimda qanday bitik boʻlishini istashim toʻgʻrisida bir qarorga keldim, — dedi u. – Qabrtoshlar haqida eshitishni xohlamayman. – Nega? Ularni eslasang, asabiylashasanmi? Men yelka qisdim. – Mayli, mavzuni oʻzgartiramiz. – Yoʻq, gapiravering. Nima qarorga keldingiz? Morri lablarini choʻchchaytirdi. – “Soʻnggi nafasigacha dars bergan” deb yozdirish haqida oʻylayapman. Morri bu yangilikni hazm qilib olgunimcha bir oz kutdi. – Soʻnggi nafasigacha dars bergan. – Boʻladimi? — dedi u. – Ha, — dedim men. – Juda yaxshi. Xonaga kirib kelishim bilan Morrining yuzi quvonchdan yorishib ketishini yaxshi koʻraman. Bilaman, u kelganlarning koʻpchiligini shunday kutib oladi, ammo Morri har bir mehmonda faqat u kelgandagina yuziga shunday tabassum yuguradigandek taassurot qoldirish qobiliyatiga ega edi.
71
– O-o, qadrdonim keldi-ku, — derdi u, meni koʻrishi bilan, baland, xirildoq ovozda. Ushbu yoqimli holat faqat salomlashish bilan tugamasdi. Morri yoningizda oʻtirganida chindan ham siz bilan boʻlardi. U nigohini koʻzingizdan uzmay, soʻzlaringizni goʻyoki siz dunyoda mavjud yagona insondek tinglardi. Agar odamlarning har tongi, ofitsiant, avtobus haydovchisi yoki boshliqlarining javrashini eshitish bilan emas, balki mana shunday insonni uchratishdan boshlanganida edi, jamiyatdagi munosabatlar qanchalar iliqlashgan boʻlardi deysiz? – Tamomila faqat bir yerda hozir boʻlish mumkinligiga ishonaman, — dedi Morri. – Bu butun vujuding va fikr-u xayoling bilan suhbatdoshing yonida boʻlishni anglatadi. Masalan, sen bilan suhbatlashayotgan boʻlsam, Mich, men bor diqqatimni faqat ikkimizning oʻrtamizda borayotgan muloqotga qaratishga harakat qilaman. Oʻtgan hafta gapirgan gaplarimiz toʻgʻrisida oʻylamayman. Kelasi jumaga qanday rejalarim borligi haqida ham oʻylamayman. Koppel bilan keyingi koʻrsatuvni olish yoki qaysi dorilarni qabul qilayotganim haqida ham oʻylamayman. Men sen bilan gaplashyapmanmi, demak, fikrim faqat sen bilan band. Morrining Brandeysda “Guruhlardagi jarayon” darsida bizga ushbu gʻoyani uqtirishga uringani yodimga tushdi. Oʻsha paytlar “shu ham universitetda oʻtiladigan dars boʻldi-yu”, deb ensam qotgan. Eʼtibor qaratishni oʻrganish? Nimasi muhim buni? Hozir esa shu koʻnikma universitetda oʻrgatilgan narsalarning deyarli barchasidan ahamiyatliroq ekanini tushunib yetganman. Morri qoʻlimga ishora qilib imladi va qoʻlimni unga uzatar ekanman, ichimni aybdorlik hissi qamrab oldi. Qarshimda, agar xohlasa, har lahzasini oʻziga achinish, yemirilib borayotgan jismini kuzatish va har nafasini sanash bilan oʻtkazishi mumkin boʻlgan inson oʻtirardi. Koʻplab kishilar arzimas muammolar girdobida yashaydi, gapingiz oʻttiz soniyadan uzoqroq davom etsa, nigohidan ularning xayoli sizdan chalgʻiganini kuzatish mumkin. Ularning fikri allaqachon boshqa ish bilan band boʻladi: qaysidir doʻstiga qoʻngʻiroq qilish, kimgadir faks yuborish yoki suyuklisi haqida xayol surish bilan. Faqat gapingizni tugatganingizdagina, ularning bor eʼtibori sizga qaytadi va “Ha, ha” yoki “Yoʻgʻ-e, rostdanmi?” kabi jumlalar bilan oʻzini xuddi sizni diqqat bilan tinglagandek koʻrsatadi. – Qisman muammoning sababi shundaki, Mich, kishilar nuqul qayergadir shoshadi, — dedi Morri. – Odamlar hali hayot mazmunini topmagan va shu sababli, ular doim uni topishga oshiqadi. Ular mazmun keyingi mashina, keyingi uy, keyingi ishda deb oʻylaydi. Keyin esa bular ham hayotga mazmun berolmasligini tushunib, yana qidirishga kirishadi. – Bu poygaga kirishgach, – dedim men, – odam oʻzini toʻxtatishi qiyin. – Unchalik qiyin emas, – dedi u bosh chayqab. – Bilasanmi, men nima qilaman? Mashina hayday olgan paytlarim, yoʻlda kimdir meni quvib oʻtmoqchi boʻlsa, qoʻlimni koʻtarardim… U shu harakatni koʻrsatmoqchi boʻldi, lekin qoʻli bor-yoʻgʻi olti dyuymga zoʻrgʻa koʻtarildi.
72
– ...Qoʻlimni yoʻq demoqchidek koʻtarardim, keyin esa jilmayib, haydovchiga qoʻl silkitardim. Oʻrta barmogʻingni koʻrsatish oʻrniga, ularga tabassum bilan yoʻl berasan. Bilasanmi nima? Aksariyat hollarda ular ham senga qarab jilmayadi. Haqiqat shundaki, mashinamda qayergadir oshiqishim shart emas. Buning oʻrniga, quvvatimni insonlarga kayfiyat ulashishga sarflashni afzal koʻraman. Bu ishni men taniganlar ichida undan yaxshiroq bajaradigan kishi yoʻq edi. Agar Morriga qandaydir koʻngilsiz hodisa haqida gapirishsa, uning koʻzi namlanar yoki oʻxshamagan hazil qilinsa ham, koʻzlari quvonchdan chaqnab ketardi. Mening yoshimdagi avlod vakillaridan farqli ravishda, u har doim oʻz hissiyotini ochiq ifoda etishga tayyor edi. Biz yuzaki suhbatlargagina ustamiz: “Nima ish qilasiz?” “Qayerda yashaysiz?” Biroq hozirgi kunda hamsuhbatimizga nimadir oʻtkazish, oʻzimizga ogʻdirish, biror ish qildirish yoki evaziga qandaydir manfaat olishga urinmasdan, hech uni chin dildan tinglaymizmi? Ishonchim komilki, oxirgi bir necha oy davomida Morrini koʻrgani keluvchilar unga eʼtibor koʻrsatish uchun emas, balki Morri ularga koʻrsatgan eʼtibor tufayli unikiga serqatnov edi. Tanidagi ogʻriq va yemirilishga qaramasdan, ushbu mitti chol ularni oʻzlari xohlagandek diqqat bilan tinglardi. Men Morriga u hammaning orzusidagi ota ekanini aytdim. – Nima ham derdim, – dedi u koʻzlarini yumib, – bu borada bir oz tajribam borligi rost… Morri oʻz otasini oxirgi marta shahar morgida koʻrgandi. Charli Shvarts Bronksdagi Termont xiyobonida koʻcha chirogʻi ostida yolgʻiz gazeta oʻqishni yoqtiradigan kamgap kishi edi. Morri bolaligida Charli har oqshom kechki ovqatdan soʻng piyoda sayr qilishga otlanardi. U kichik jussali, kulrang sochli va qizgʻish yuzli rus kishi edi. Morri va uning ukasi Devid derazadan termilib, uning chiroq ustuniga suyanib turishini kuzatishardi. Morri otasining uyga kirishini va ular bilan gaplashishini juda ham xohlardi, lekin u deyarli hech qachon bunday qilmasdi. Shuningdek, otasi ularni uxlashga yotqizmas va uyquga ketishdan oldin oʻpib ham qoʻymasdi. Morri oʻz-oʻziga, agar farzandli boʻlsa, ularni bu narsalardan, aslo, mahrum qilmaslikka vaʼda bergandi. Yillar oʻtib farzandli boʻlganida oʻz vaʼdasini bajardi. Morri oʻz farzandlarini katta qilayotgan paytda Charli hali ham Bronksda yashardi. U hali ham piyoda sayr qilishga chiqardi. Hali ham gazeta oʻqirdi. Bir oqshom u kechki ovqatdan soʻng sayrga chiqdi. Uyidan bir oz uzoqlashgach, ikki talonchi unga yaqinlashdi. “Chiqar bor-budingni”, – dedi ulardan biri toʻpponchasini oʻqtalarkan. Qoʻrqib ketgan Charli hamyonini ularga uloqtirib, qocha boshladi. U to qarindoshlaridan birining uyiga yetgunicha koʻcha oralab toʻxtovsiz yugurdi. Shundoqqina ayvonga yetganida, holsiz quladi. Yurak xuruji. Shu tun u olamdan oʻtdi.
73
Morri murdaning shaxsini aniqlash uchun chaqirtirildi. U samolyotda Nyu-Yorkka yetib bordi va morgga yoʻl oladi. Uni yertoʻladagi oʻliklar saqlanadigan sovuq xonaga olib kirishdi. – Bu sizning otangizmi? – soʻradi morg xodimi. Morri oʻzini soʻkkan, urishgan, oʻziga ishlashni oʻrgatgan, suhbatlashishni xohlagan vaqtlari ogʻiz ham ochmagan, onasining xotiralarini kim bilandir boʻlishishni istaganida, onasini xotirlashga yoʻl qoʻymagan shaxsning jasadiga oyna ortidan koʻz tashladi. Boshini irgʻatdi-da, nari ketdi. Keyinchalik Morri xonaning dahshati uning butun vujudini egallab olgani va boshqa hislarga oʻrin qoldirmaganini aytgandi. U ancha kungacha yigʻlay olmadi. Shunday boʻlsa-da, otasining oʻlimi Morrini oʻz oʻlimiga tayyorgarlik koʻrishida dastak boʻldi. Bir narsaga uning ishonchi komil edi: quchoqlashishlar, oʻpichlar, uzoq suhbatlar va kulgi boʻladi va rozi-rizolik soʻramagan odam qolmaydi; otasi va onasining vafotida nasib etmagan barcha amallar bajariladi. Hayotining soʻnggi daqiqalari yaqinlashganda, Morri oʻz yaqinlari uning atrofida boʻlishlari va uning hayoti uzilayotganini anglashlarini istardi. Ulardan hech biri telefon yoki telegramma orqali xabardor qilinmaydi yoxud ularning hech biri sovuq va yoqimsiz yertoʻlada oyna ortidan unga tikilishga majbur boʻlmaydi. Janubiy Amerikaning tropik oʻrmonlarida yashovchi Desana nomli qabila dunyo barcha mavjudotlararo harakatlanuvchi oʻzgarmas miqdordagi quvvatdan iborat, deb hisoblaydi. Shu sababli, har bir tugʻilish boshqa bir oʻlimga va har bir oʻlim yangi hayotga sabab boʻlishi lozim. Shu tarzda, dunyodagi quvvat oʻz holicha saqlanadi. Desana qabilasi aʼzolari ov qilayotganida oʻzlari oʻldirgan jonzot ruhiy olamda boʻshliq hosil qiladi, deb bilishadi. Ammo ushbu boʻshliqni vafot etgan Desana qabilasi ovchilarining ruhlari toʻldirishiga ishonishadi. Birorta ham inson oʻlmaganida edi, birorta ham qush yoki baliq tugʻilmagan boʻlardi. Menga bu fikr yoqadi. Morriga ham. Vidolashish oni yaqinlashgani sari, u barchamiz bitta oʻrmondagi mavjudotlar ekanimizni koʻproq his qilayotgandek tuyuladi. Nimani olmaylik, albatta, uning oʻrnini toʻldirib qoʻyishimiz lozim. – Shunisi adolatli, – deydi u.
Oʻninchi seshanba: oilaviy hayot haqida suhbatlashamiz Morrinikiga mehmon olib keldim. Rafiqamni. U ilk tashrifimdan beri rafiqam bilan tanishtirishimni soʻraydi. “Qachon endi Janin bilan tanishtirasan?”. “Qachon Janinni ham olib kelasan?”. Bir necha kun avval Morrining holidan
74
xabar olish maqsadida uyiga qoʻngʻiroq qilgunimga qadar rafiqamni olib bormayotganimga doim bahonalarim tayyor boʻlardi. Morrining telefon yoniga kelishiga ancha vaqt ketdi. Goʻshakni koʻtarganida esa shigʻillagan tovushdan goʻshakni boshqa birov uning qulogʻiga tutib turganini sezdim. – Saa-looom, — dedi u, goʻyoki nafas yetishmayotgandek. – Yaxshimisiz, murabbiy? Uning nafas chiqarishini eshitdim. – Mich...bugun…. murabbiyingning ahvoli... bir oz yaxshi emas. Tunlari uning ahvoli tobora ogʻirlashib borayotgandi. Deyarli har tun kislorod uskunasini ulashlariga toʻgʻri kelar, yoʻtal xurujlari esa odamni qoʻrqitardi. Bir yoʻtal tutsa, soatlab davom etar va u toʻxtaydimi, yoʻqmi Morrining oʻzi ham bilmasdi. U har doim dard oʻpkasini mahv etganida oʻlishini taʼkidlardi. Ajali naqadar yaqin qolganini oʻylab vujudimni titroq bosdi. – Seshanba kuni boraman, — dedim men. – Ungacha tetiklashib qolasiz. – Mich? – Labbay? – Rafiqang hozir sen bilanmi? Janin yonimda oʻtirgandi. – Goʻshakni unga ber. Ovozini eshitmoqchiman. Tan olishim kerak, Xudo ayolimni mendan ancha rahmdilroq qilib yaratgan. U Morri bilan biror marta ham koʻrishmagan boʻlsa-da, goʻshakni qoʻliga oldi va bir daqiqaga ham qolmay u keksa professorim bilan talabalik yillaridan beri tanish kishidek iliq suhbatga kirishdi. Eshitganim faqat “Ha, ha...Mich aytib bergandi… Voy, rahmat” jumlalari boʻlsa ham, ular dildan suhbatga kirishganini ich-ichimdan his qilib turardim. U goʻshakni joyiga qoʻygach: – Kelasi safar birga boramiz, — dedi. Tamom. Mana endi ikkalamiz Morrining ikki yonida oʻtiribmiz. Morri xotinboz boʻlmasa-da, ayollarga suyagi yoʻq kishi edi. Buni oʻzi ham tan olardi. Hozir ham yoʻtal xuruji yoki hojatga chiqish ehtiyoji muloqotni boʻlayotganiga qaramasdan xonada Janinning borligi professorimga yangidan kuch bagʻishlayotgandek edi. U toʻyda tushgan suratlarimizni tomosha qildi: Janin albomimizni koʻtarib kelibdi.
75
– Detroytlikmisiz? — soʻradi Morri. – Ha, — javob berdi Janin. – Qirqinchi yillar oxirida bir yilcha Detroytda dars berganman. Qiziq voqea boʻlgan oʻshanda. Morri burun qoqishga toʻxtadi. Qogʻoz sochiqchani olishga urinayotganini koʻrib, oʻzim sochiqchani oldimda, unga tutib turdim. U ojizgina burun qoqdi. Sochiqcha bilan burnini yengilgina siqib, artib qoʻydim, xuddi mashinada ketayotgan ona bolasiga qilgani kabi. – Rahmat, Mich, — Morri Janinga qaradi. – Mening tengi yoʻq dastyorim. Janin jilmaydi. – Ha, mayli. Voqeaga qaytsak. Universitetda jamiyatshunoslar jamoasi bor edi. Boshqa fan oʻqituvchilari bilan poker oʻynardik. Bir jarroh yigit boʻlardi. Bir oqshom oʻyindan soʻng u yonimga kelib, “Morri, ish jarayoningizni koʻrsam degandim”, dedi. Rozi boʻldim. Maʼruzalarimdan birida qatnashib, dars berishimni kuzatdi. Dars tugagach, “Endi meni ish jarayonida kuzatishga nima deysiz? Bugun oqshom bir bemorni operatsiya qilaman”. Koʻngli ogʻrimasin deb, borishga rozi boʻldim. U meni shifoxonaga olib bordi. Kirishimiz bilan, “Qoʻlingizni yaxshilab yuving, niqobni taqing va ustingizga xalatni ilib oling”, dedi. Hash-pash deguncha u bilan birga operatsiya stoli yonida turardim. Stolda ayol bemor yotar, uning belidan pastki qismi yalangʻoch edi. Tanishim qoʻliga pichoqni olib, ayolning tanasini xotirjam kesa boshladi. Shunday… Morri barmogʻini koʻtarib, havoda aylantirdi. – Mana shunday boshim aylana boshladi. Hushimni yoʻqotay deyapman. Hamma yoq qon. Uh! Yonimda turgan hamshira, “Doktor, sizga nima boʻldi?”, deb soʻradi. Men esa, “Men hech qanaqa doktor emasman! Meni bu yerdan olib keting!” dedim. Biz kuldik. Bazoʻr nafas olayotgan Morri ham baholi qudrat kulishga harakat qildi. Morri ancha vaqtdan beri bunday hikoyalar aytmay qoʻygandi. Vo ajab, boshqa birovning xastaligini koʻrib, hushini yoʻqotay degan odam oʻz dardini shunday mardona qarshi ola bilsa-ya, degan fikr oʻtdi xayolimdan. Konni eshikni taqillatib, Morrining tushligi tayyor boʻlganini aytdi. Men ertalab “Non va tomosha” doʻkonidan keltirgan sabzi shoʻrva, sabzavotli pishiriqlar va yunoncha pishirilgan makaron tushlikka yaramasdi, albatta. Eng yumshoq yeguliklarni olib kelishga qanchalik harakat qilmay, bari bir ular nimjonlashib qolgan Morrining chaynab yutishiga qattiqlik qilardi. Endi u asosan suyuq boʻtqa va shoʻrvada ivitib, ezilgan keks yerdi. Sharlotta deyarli barcha yeguliklarni blenderda maydalab, ezib berardi. Morri ovqatni somoncha yordamida isteʼmol qilardi. Men haligacha har hafta bozorlik qilib, uning huzuriga xaridlar bilan toʻla paketlarni koʻtarib kelardim. Uning yuzidagi ifodani koʻrish uchun ham bozorlik qilishda davom etardim. Har gal muzlatgichni ochganimda, u ovqat solingan qutilarga toʻlib ketganini koʻrardim.
76
Ehtimol, hali yana avvalgidek birgalikda haqiqiy tushlik qilamiz, men uning ogʻzidan ovqat sachratib, toʻla ogʻiz bilan gapirishini tomosha qilaman, deb umid qilgandirman. Naqadar ahmoqlik. – Shunaqa gaplar… Janin, — dedi Morri. Rafiqam jilmaydi. – Juda latofatlisiz. Qoʻlingizni bering. Rafiqam qoʻlini uzatdi. – Michning aytishicha, professional xonanda ekansiz. – Ha, shunday — dedi Janin. – U yana betakror ovozingiz borligini ham aytgandi. – Voy, — kuldi u. – Yoʻq, u ogʻizda shunday deydi, xolos. Morrining qoshlari koʻtarildi. – Men uchun kuylab berasizmi? Rostini aytganda, Janinni taniganimdan beri odamlar undan biror qoʻshiq kuylab berishni soʻraydi. Odamlar qoʻshiq aytib tirikchilik qilishingizni eshitishlari bilan doim “Nimadir kuylab bermaysizmi?” deb soʻrashadi. Tortinchoqligi va sharoitga talabchanligi bois Janin hech qachon bunday iltimoslarni bajarmasdi, xushmuomalalik bilan rad etardi. Hozir ham u shunday qiladi deb oʻylab turganimda, u kuylay boshladi: Xayolimga kelganing hamon Bu dunyoda har nimaki bor Unutaman barin batamom, Voqelik ham etilar inkor... Janin matni Rey Nobl qalamiga mansub, 30-yillarda mashhur boʻlgan qoʻshiqni Morrining koʻzlariga tikilgancha betakror nafislik bilan kuylardi. Men yana bir bora Morrining odatda tuygʻularini pinhon tutuvchi odamlarning ham hissiyotlarini namoyon qildirish mahoratiga tan berdim. Morri qoʻshiq ohangiga mahliyo boʻlgancha koʻzlarini yumdi. Rafiqamning nafis ovozi xonani toʻldirar ekan, Morrining yuzidagi tabassum yarim oy shaklini olardi. Vujudi bir qop qumdek jonsiz boʻlsa-da, ichida raqsga tushayotgani yaqqol sezilib turardi. Har chechakda sening jamoling, Nigohlaring – koʻkda yulduzlar.
77
Faqat senda fikr-u xayolim – Faqat senga tomon yoʻl izlar, Sevgilim… Qoʻshiq tugagach, Morri koʻzlarini ochgan edi, yonoqlari uzra yosh dumaladi. Yillar davomida rafiqamning kuylashini koʻp marta eshitgan boʻlsam ham, hech qachon oʻsha lahzada Morri uni tinglaganichalik chin dildan, kuyni his etib tinglay olmaganman. Turmush. Tanishlarimning hech biri oilaviy muammolardan holi emasdi. Ayrimlari turmush qurolmay halak, boshqalari esa undan qutulolmay ovora. Mening yoshimdagi avlod turmush majburiyatlarini zimmasiga olishdan xuddi loyqa botqoqdagi timsoh hujumidan qoʻrqqandek qochardi. Toʻylarida qatnashib, kelin-kuyovlarni tabriklab, bir necha yil oʻtgach esa kuyovtoʻrani biror restoranda yoshroq ayol bilan uchratish meni hayratga solmasligiga koʻnikib qolgandim. Odatda ular yonidagi ayolni doʻstim deb tanishtirar va “Bilasan-ku, falonchi bilan ajrashib ketdik”, deya izohlardi vaziyatni. – Nega shu kabi muammolardan boshimiz chiqmaydi? — soʻradim Morridan turmush mushtlarini nazarda tutib. Oʻzim ham yetti yil uchrashib yurganimizdan keyingina Janinning qoʻlini soʻraganman. Muammo nimada? Mening yoshimdagi avlod oldingilardan ehtiyotkorroq boʻlib qolganmikan yoki, shunchaki, xudbinroqmizmikan? – Sizning yoshdagi avlodga achinaman, – dedi Morri. – Kim bilandir muhabbatga asoslangan munosabat oʻrnata olish juda muhim, chunki hozirda hayotimizda muhabbat yetishmaydi. Biroq zamonamizning bechora yoshlari birovga chindan koʻngil berishga oʻta xudbinlik qiladi, yoki aksincha, shosha-pisha turmush qurishlari oqibatida yarim yil oʻtmasdanoq ajrashishadi. Ular oʻzlariga umr yoʻldoshi sifatida qanday insonni xohlashini ham bilmaydi. Ular hatto oʻzlari qanday inson ekanligi haqida ham tushunchaga ega emas, shunday ekan, kim bilan hayotini bogʻlayotganini qayerdan ham bilsin? Morri xoʻrsindi. U universitetda dars berib yurgan yillari koʻplab baxtsiz oshiqlarga maslahat berishiga toʻgʻri kelgan. – Bu qaygʻuli holat, chunki yoningda suyukli insoning boʻlishi juda ham muhim. Bu, ayniqsa, meni yoshimga yetganingda – kuching ketib, sogʻligʻing yomonlashganida juda bilinadi. Doʻstlarning boʻlgani yaxshi, albatta, ammo ular yoʻtalingni toʻxtata olmay, uyqusizlikdan qiynalganingda tuni bilan yoningda parvona boʻlib, mijja qoqmasdan senga gʻamxoʻrlik qilib chiqishga yaramaydi. Morri va Sharlotta talabalik paytlari tanishishgan, turmush qurganlariga qirq toʻrt yil boʻlgandi. Oxirgi paytlarda ularni tez-tez kuzatardim: Sharlotta kelib goh unga dori qabul qilish kerakligini eslatadi, goh sekingina boʻynini uqalab qoʻyadi, baʼzan esa oʻgʻillari haqida gapirib beradi. Ular bir tan-u bir jondek umr kechirishar, biri ikkinchisi nima haqida oʻylayotganini
78
tushunishi uchun bir qarashning oʻzi kifoya edi. Sharlotta, Morridan farqli ravishda, tabiatan ancha vazmin inson edi. U rafiqasini qanchalar qattiq hurmat qilishini bilardim, chunki baʼzida “Bu narsani aytishim Sharlottaga yoqmasligi mumkin”, deb biror mavzudagi suhbatimizga nuqta qoʻyardi. Morri faqat Sharlotta boshqalar bilishini lozim topmagan voqealarnigina pinhon saqlardi. Rafiqasini noqulay ahvolga qoʻyishni yoki xafa qilishni istamasdi. – Oilaviy hayot davomida turmush – musht deb bekorga aytilmasligini anglab yetganman, – davom etdi u. – Ketma-ket sinovlarni boshdan oʻtkazasan. Bunda oʻzingning kimligingni, turmush oʻrtogʻing qanday insonligini va bir-biringiz bilan murosa qilib yashashga qodirmisiz yoki yoʻq – hammasini bilib olasan. – Turmush qurgach, ahil yashab keta olishni oldindan bilishning biror yoʻli bormi? – Bu oson ish emas, Mich, – jilmaydi Morri. – Ha, bilaman. – Shunday boʻlsa-da, – dedi Morri, – tajribamdan aytishim mumkinki, muhabbat va oilaviy hayotga oid ayrim qoidalar mavjud: umr yoʻldoshingni hurmat qilmasang, muammolar girdobida qolasan. Murosa qilishni bilmasang, muammolar girdobida qolasan. Munosabatlaringiz haqida ochiqchasiga gaplasha olmasang, muammolar girdobida qolasan. Va agar hayotiy qarashlaringiz turlicha boʻlsa, muammolar girdobida qolasan. Qarash va qadriyatlaringiz bir xil boʻlishi lozim. Bu qadriyatlarning eng asosiysi nima ekanini bilasanmi, Mich? – Nima? – Turmushing sen uchun ahamiyatli ekanligiga boʻlgan ishonching. U burnini torti-da, bir lahzaga koʻzlarini yumdi. – Shaxsan men, – xoʻrsindi u koʻzini yumgancha, – turmushning ahamiyati katta deb bilaman. Uning nimaligini oʻz boshingdan oʻtkazib koʻrmasang, juda koʻp narsa yoʻqotasan. Morri mavzuni oʻzi uchun duodek yangrovchi sheʼrdan iqtibos keltirish orqali yakunladi: “Bir-biringizga mehr-muhabbat koʻrsating, yoʻqsa halokatga yuz tutasiz”. – Bitta savolim bor, – deyman Morriga. Qoqsuyak barmoqlari bilan koʻzoynagini har nafas olganida koʻtarilib-tushayotgan koʻksiga bosadi. – Qanday savol ekan? – Ayyub kitobi yodingizdami?
79
– Injildagimi? – Ha, oʻsha. Ayyub – yaxshi inson, lekin Xudo unga azob yuboradi. Eʼtiqodini sinash uchun. – Yodimda. – Uni hamma narsasidan judo qiladi: uyi, mol-davlati, oilasi… – Sogʻligi. – Ha, unga dard yuboradi. – Eʼtiqodini sinash uchun. – Ha, eʼtiqodini sinash uchun. Menga bir narsa qiziq… – Nima? – Shu haqida fikringiz qanday? Morrini kuchli yoʻtal tutadi. Qoʻllari qaltirab, ikki yoniga sudralib tushadi. – Menimcha, – deydi u jilmaygancha, – Xudo bir oz oshirib yuborgan.
Oʻn birinchi seshanba: jamiyatimizda mavjud anʼanalar haqida suhbatlashamiz – Qattiqroq ur. Morrining orqasini qoqaman. – Qattiqroq. Yana uraman. – Yelkasiga yaqinroq qismiga...ha, sal pastrogʻiga. Pijama ishton kiyib olgan Morri yotoqda yonboshlab yotibdi, ogʻzini lang ochib, yuziga yostiq bosib olgan. Fizioterapevt menga oʻpkada yigʻilib qolgan zaharni qotishga ulgurmasidan oldin qanday qoqib tashlashni koʻrsatayotgandi. Morri nafas olishda davom etishi uchun endilikda ushbu muolajani muntazam bajarib turish zarur edi. – Meni... urib-urib olish istaging... borligini doim... sezardim, — yutoqib nafas oldi Morri.
80
– Boʻlmasam-chi, — hazillashdim men terisi boʻrdek oppoq tusga kirgan orqasiga mushtlashda davom etarkanman. – Mana bu ikkinchi kursda menga B qoʻyganingiz uchun! Qars! Xonada asabiy kulgi koʻtarildi – odatda tagi chin noxush hazillarga shunday kulamiz. Agar hammamiz buning oʻlim oldi jismoniy mashqlari ekanini bilib turmaganimizda, ushbu kichik sahna yoqimli tuyulishi mumkin edi. Bu paytga kelib, Morrining dardi soʻnggi manzil – uning oʻpkasiga yetib qolay degandi. U havo yetishmasligidan boʻgʻilib oʻlishini bashorat qilardi: bundan dahshatliroq yakunni tasavvurimga sigʻdirolmasdim. Baʼzan Morri koʻzlarini yumgancha ogʻiz va burun orqali ichiga havo tortishga urinar, tashqaridan qaragan odamga goʻyoki u butun boshli langarni koʻtarishga chiranayotgandek koʻrinardi. Oktyabrning ilk kunlari. Tashqarida sovuq tushib qolgan, butun Gʻarbiy Nyuton shaharchasini barg-xazonlar uyumi qoplagan. Morrining fizioterapevti erta tongda kelardi, men odatda hamshiralar va boshqa mutaxassislar uni koʻrikdan oʻtkazishga kelganida xonadan chiqib turardim. Ammo hafta ketidan hafta oʻtib borarkan, vaqtimiz poyoniga yetib borayotgani sababli ortiq keksa professorimning yalangʻoch tanasini koʻrishdan uyalmay qoʻygandim. Uning yonida boʻlishni xohlardim. Butun jarayonni oʻz koʻzim bilan koʻrishni xohlardim. Oʻzimga oʻxshamasdim, lekin Morrining uyida soʻnggi oylarda sodir boʻlayotgan voqealar ham odatdagidan mutlaqo farq qilardi-da. Shunday qilib, yotoqda yotgan Morrini tekshirib koʻrayotgan fizioterapevtning ishini kuzatdim: qovurgʻalarining orqa qismiga qayta-qayta mushtlab, undan oʻpkadagi tiqin yumshayaptimi, deb soʻrardi. Shifokor bir oz nafas rostlash uchun toʻxtaganida, mendan ham uning harakatlarini takrorlashga urinib koʻrishni soʻradi. Rozi boʻldim. Yuzini yostiqqa bosib yotgan Morri nim tabassum qildi. – Juda qattiq urma, — dedi u. – Qarib qolganman, axir. Men shifokor koʻrsatmasiga binoan yotoqni aylanib, Morrining orqasi va yon tomonlariga ura boshladim. Morrining yotoqqa mixlanib qolishi mumkinligi haqidagi fikr yuragimni tilka-pora qilar, qulogʻim ostida uning soʻnggi hikmatli soʻzlari jaranglardi: “Yotogʻingdan turmabsan, demakki, sen – murdasan”. Yonboshga gʻujanak boʻlib yotgan holida uning kichrayib, zaiflashib qolgan nimjon jismi koʻproq yosh bolaning gavdasiga oʻxshardi. Boʻrdek oqarib ketgan terisi, toʻkilib ado boʻlay degan oppoq sochlari, jonsiz osilib turgan qoʻllarini koʻrdim. Shunda qomatimizga chiroyli shakl berish uchun qancha vaqtimizni tosh koʻtarish-u oʻtirib-turishlarga sarflashimiz, tabiat esa, alaloqibat, bularning barini puchga chiqarishi xayolimdan oʻtdi. Shifokor aytganidek, Morrining orqasiga qattiq-qattiq urarkanman, barmoqlarim ostida uning suyaklarini oʻrab turgan shalviragan etini his qildim. Aslida Morrini qoʻyib, uning oʻrniga devorni mana shunday mushtlagim kelardi. – Mich? — dedi Morri yutoqib nafas olarkan. Men orqasiga mushtlashda davom etayotganim sababli uning ovozi uzilib-uzilib chiqardi.
81
– Ha? – Qachon… men senga… B… qoʻygandim? Morri odamlar tabiatan ezgulikka moyil boʻlishlariga ishonardi. Shu bilan birga ular nimalarga qodirligini ham anglardi. – Kishilar faqat ularga nimadir xavf tugʻdirsagina xudbin boʻlib qoladilar, – dedi u keyinroq, – jamiyatimiz esa doim xavf-xatarga toʻla. Iqtisodimiz ham. Hatto oʻz ishiga ega odamlar ham tahlika ostida yashaydi, chunki ular ishini yoʻqotishdan qoʻrqadi. Xavf ostida qolganingda esa, faqat oʻzing haqingda qaygʻura boshlaysan. Va pulga sigʻinishni boshlaysan. Barchasining negizi jamiyatimizda mavjud anʼanalarga borib taqaladi, – xoʻrsindi Morri. – Men buni qabul qilolmayman. Men bosh irgʻatdim va uning qoʻlini siqdim. Biz endilikda tez-tez qoʻl ushlashib oʻtirardik. Mendagi yana bir yangi oʻzgarish shu edi. Avvallari men qilishga uyaladigan yoki irganadigan ishlar endi odatiy holga aylangandi. Naychasi Morrining tanasiga ulangan va nosrang peshob bilan toʻlgan kateter qopchasi oyogʻim ostida, kursi yonida turardi. Bir necha oy oldin, ehtimol, bundan jirkangan boʻlardim; lekin endilikda bu qopcha va, hattoki, Morri tuvakka hojat chiqarganidan keyin xonada anqiydigan hidga ham eʼtibor bermay qoʻygandim. Morri bu vaqtga kelib bir joydan ikkinchi joyga harakatlanish, hojatxona eshigini yopish va hojatxonadan chiqishda hid ketkizuvchi spreyni sepish baxtidan mahrum boʻlgandi. Butun hayoti yotoq va kursida oʻtayotgandi. Agar mening hayotim ham shu tarzda angishvonadek joyga zichlab joylab qoʻyilganida, xonamda bundan yaxshiroq hid taralishiga ishonmayman. – Oʻz anʼanalaringni yarat deyishim, – dedi Morri, – seni jamiyatdagi mavjud barcha qoidalarni nazar-pisand qilmaslikka undashimni anglatmaydi. Masalan, men koʻchaga yalangʻoch chiqmayman-ku yoki qizil chiroqda yoʻlni kesib oʻtmayman. Bu kabi kichik qoidalarga amal qilishim mumkin. Lekin kattaroq masalalarda – fikrlash tarzi, qadriyatlar – tanlov oʻzimizniki boʻlishi lozim. Hech kimsa yoki hech bir jamiyat bu narsalarni sen uchun belgilab berishiga yoʻl qoʻyma. Misol sifatida, mening holatimni olib koʻr. Uyalishim kerak boʻlgan narsalar – yura olmasligim, ketimni artolmasligim, baʼzan tonglari uygʻonib, toʻyib yigʻlashni xohlashim – umuman uyaladigan yoki xijolat boʻladigan narsalar emas. Xushbichim boʻlmagan ayollar yoki boy boʻlmagan erkaklar holati ham shunday. Aslida, faqat jamiyatimiz bizni bular uyatli ekaniga ishontirgan. Sen bunga laqqa tushma. Men Morridan nega yoshroq payti boshqa biror yerga koʻchib ketmaganini soʻradim. – Qayerga? – Bilmadim. Janubiy Amerikagami, Yangi Gvineyagami, xudbinlik AQSHdagidek chuqur tomir otmagan biror yerga-da. – Har bir jamiyatning oʻz muammolari bor, – dedi Morri qoshlarini koʻtarib, endilikda u yelka qismoqchi boʻlganida, qosh uchirardi. – Qochib ketish yechim emas, menimcha. Oʻz
82
anʼanalaringni yaratish ustida ishlashing kerak. Quloq sol, qayerda yashashimizdan qatʼiy nazar, biz insonlarning eng katta kamchiligimiz kaltabinligimizdir. Biz nimalarga qodirligimizni koʻra olmaymiz. Inson oʻz imkoniyatlarini koʻra bilishi, zabt etishi mumkin boʻlgan har qanday choʻqqiga tirmashib koʻrishi kerak. Lekin atrofing “Hoziroq hammasiga ega chiqishim kerak” deguvchi kimsalarga toʻla boʻlsa, bu holat mamlakatda hamma narsaga ega bir toʻda boylar hamda nochorlarni bosh koʻtarib, boylarning mulkini oʻgʻirlashdan tiyib turuvchi harbiylarning vujudga kelishi bilan yakunlanadi. Morri ortimdagi derazadan uzoq-uzoqlarga tikildi. Baʼzan yoʻldan oʻtayotgan yuk mashinasining shovqini yoki shamol gʻuvullashi eshitilib qolardi. Bir lahza qoʻshnilarining uylariga qarab turdi-da, soʻzida davom etdi. – Muammo shundaki, Mich, odamlar bir-biriga oʻxshash tomonlari nihoyatda koʻpligini tan olgisi kelmaydi. Oq tanli va qora tanlilar, katoliklar va protestantlar, ayollar va erkaklar. Agar oʻxshashliklarimizni koʻra olganimizda edi, hammamiz bitta ulkan oilaga birlashgan va bu oila uchun oʻz oilamiz uchun qaygʻurganimiz kabi qaygʻurgan boʻlardik, ehtimol. Ishon, joning uzilayotganida gaplarim haqiqatligini anglab yetasan. Hammamizning ibtidomiz bir xil – tugʻilish va intihomiz ham bir – oʻlim. Shunday ekan, qanchalik bir-birimizdan farq qilishimiz mumkin? Insoniyat oilasiga oʻz hissangni qoʻsh. Insonlarga himmat koʻrsat. Oʻzing sevgan va senga muhabbat qoʻyganlardan iborat kichik jamiyat yarat. U sekingina qoʻlimni siqib qoʻydi. Men ham uning qoʻlini siqdim – bir oz qattiqroq. Bayram musobaqalarida bolgʻani zarb bilan urib, diskning ustun boʻylab koʻtarilishini kuzatganingiz kabi men ham jismimda taralgan iliqlik Morriga oʻtib, uning koʻksidan boʻyniga, keyin esa yonoqlari hamda koʻzlarigacha koʻtarilganini his qildim. U jilmaydi. – Hayotimizning ilk kunlari – chaqaloqligimizda yashab qolishimiz uchun boshqalar gʻamxoʻrligiga muhtoj boʻlamiz, toʻgʻrimi? Hayoting soʻngida ham, mening hozirgi holatimga tushganingda, yashab qolishing uchun boshqalar yordamiga ehtiyoj sezasan, toʻgʻrimi? – uning ovozi pasayib, shivirlashga oʻtdi: – Senga bir sirni ochaman – shu ikki davr oraligʻida ham boshqalarga muhtojligimizcha qolaveramiz. Oʻsha kuni tushdan keyin Konni bilan O. J. Simpson ustidan oʻqiladigan hukmni tomosha qilish uchun yotoqxonaga oʻtdik. Vaziyat oʻta tarang edi: voqeaning asosiy qahramonlari – oʻzining advokatlari armiyasi qurshovidagi egniga koʻk kostyum-shim kiyib olgan Simpsonning ham, uni tezroq panjara ortiga tiqish ishtiyoqida yonayotgan prokurorlarning ham nigohi sud hayʼatiga qadalgandi. Sud hayʼati aʼzolaridan biri “Aybsiz deb topildi” hukmini oʻqib eshittirganida, Konni “Yo Xudoyim!” deb qichqirib yubordi. Simpson advokatlarini birma-bir quchoqlashini tomosha qildik. Sharhlovchilarning hukm nimani anglatishi, nimalar sodir boʻlayotganini izohlashga urinishlarini tingladik. Sud binosi tashqarisidagi koʻchada qora tanlilardan iborat olomon quvonch bilan hukmni nishonlayotgani, restoranlarda esa boʻlayotgan voqealardan lol qolgan oq tanlilar televizor
83
ekranlaridan koʻzlarini uzolmasdi. Qotilliklar har kuni sodir boʻlsa-da, bu hukm butun mamlakatni larzaga solgandi. Konni koridorga chiqib ketdi. Shu koʻrgani yetarli boʻldi unga. Morrining kabineti eshigi yopilgani eshitildi. Televizorga mixlanib qolgandim. “Butun dunyo shuni koʻryapti hozir” dedim oʻzimga oʻzim. Keyin esa qoʻshni xonadan tanish taraqlash qulogʻimga chalindi – Morrini aravachasidan koʻtarib olishayotgandi. Jilmaydim. “Asrning eng shov-shuvli sud ishi” oʻz nihoyasiga yetayotgan bir paytda keksa professorim hojatxonada oʻz ishini bajarardi. 1979-yil. Brandeys sportzalida basketbol oʻyini oʻtkazilmoqda. Jamoasining natijasi yaxshiligidan ruhlangan tomoshabinlar oʻrindigʻidagi talabalar “Biz doim birinchimiz! Biz doim birinchimiz!” deb kuylashga kirishadi. Morri shu talabalarga yaqin joyda oʻtiribdi. U talabalarning hayqiriqlaridan hayratda. Va birdan navbatdagi “Biz doim birinchimiz!” hayqiriqlari ostida oʻrnidan turib, “Ikkinchi boʻlishning nimasi yomon?” deb baqiradi. Talabalarning nigohi u tomonga qadaladi. Ular kuylashdan toʻxtaydi. Morri esa yuzida gʻolibona tabassum bilan joyiga qaytib oʻtiradi.
Koʻrgazmali qurollar: uchinchi qism “Tungi xabarlar” jamoasi Morrinikiga uchinchi va oxirgi marotaba tashrif buyurdi. Bu galgi koʻrsatuvdagi ruhiyat mutlaqo oʻzgacha edi. Odatiy suhbatdan koʻra koʻproq qaygʻuli vidolashuv sahnasini eslatardi. Ted Koppel kelishidan oldin bir necha marta qoʻngʻiroq qilib, Morridan qayta-qayta “Suratga olish jarayoni sizni charchatib qoʻymaydimi?” deb soʻradi. Morrining koʻrsatuv oxirigacha turib bera olishiga ishonchi komil emasdi. – Hozirda har daqiqa oʻzimni horgʻin sezaman, Ted. Tez-tez nafasim boʻgʻilib qoladi. Agar baʼzi soʻzlarni aytolmay qolsam, oʻrnimga nima demoqchi boʻlganimni izohlab turasizmi? – Albatta, — dedi Koppel. Keyin esa tabiatan qatʼiyatli boʻlgan teleyulduz: – Agar koʻrsatuvda qatnashgingiz kelmasa, ayting, buni xijolatli yeri yoʻq, Morri. Har qanday holatda ham xayrlashgani boraman yoningizga, – deya qoʻshib qoʻydi. Goʻshakni qoʻygach, Morri ayyorona jilmaydi. – Va nihoyat, uning ham qalbini eritdim. U haq edi. Koppel Morrini “doʻstim” deb atay boshlagandi. Keksa professorim, hattoki, telebiznes vakillarining qalbida ham rahm-shafqat uygʻotishga muvaffaq boʻlgandi. Juma kuni peshindan keyin oʻtkazilgan suhbatda Morri bir kun oldin kiygan kiyimida oʻtirdi. Bu paytga kelib, u ust-boshini har ikki kunda almashtirardi va hali ikki kun toʻlmagani sababli belgilangan tartibni buzgisi kelmadi.
84
Avvalgi ikki Koppel-Shvarts koʻrsatuvidan farqli ravishda bu galgi tasvirga olish ishlari faqatgina Morrining kabinetida olib borildi. U xonada turgan kursiga bandi edi. Keksa professorim bilan oʻpishib koʻrishgan Koppel kitob javoni yoniga qisilibgina joylashdi, aks holda, kadrga sigʻmay qolardi. Suhbatni boshlashdan oldin Koppel Morrining dardi qanchalik ogʻirlashganini soʻradi. – Ahvolingiz qanday oʻzi, Morri? Morri bemajol qoʻlini koʻtardi – zoʻrgʻa qornigacha koʻtarildi. Undan yuqoriga koʻtarishga madori yetmasdi. Koppel savoliga javob olgandi. Tasvirga olish ishlari boshlandi: uchinchi va soʻnggi suhbat. Koppel Morridan “oʻlimingiz yaqinlashgani sari qoʻrquvingiz ortib boryaptimi?” deb soʻradi. Morri “yoʻq” deb javob qaytardi. Aslini olganda, hozir qoʻrquv avvalgidan ancha kamaygandi. U tashqi olamdan tobora uzilib borayotgandi: avvalgidek gazeta oʻqib berishlarini soʻramas, pochta orqali kelayotgan xatlarga ham uncha eʼtibor bermas, bularning oʻrniga koʻproq musiqa tinglar va derazadan barglar rangi oʻzgarishini tomosha qilardi. Morri ALSdan aziyat chekkan boshqa kishilar borligini ham bilardi; ulardan ayrimlari mashhur shaxslar edi, masalan, buyuk fizik, “Vaqtning qisqacha tarixi” kitobi muallifi Stiven Xoking. U tomogʻidan ochilgan teshik bilan kun kechirar, kompyuter sintezatori yordamida gapirar va koʻz harakatlarini ilgʻab oluvchi sensor yordamida kiprik qoqish orqali harf terardi. Morri uning matonatiga qoyil qolar, biroq oʻzi bu tarzda yashashni xohlamasdi. U Koppelga hayot bilan xayrlashish vaqti qachon kelishini bilishini aytdi. – Ted, hayot men uchun muloqot degani. Oʻz his-tuygʻularimni ifoda etish, boshqalar bilan suhbatlashish, qaygʻu va quvonchlariga sherik boʻlish tirikligimni anglatadi. – Morri chuqur nafas oldi. – Bular poyoniga yetganda, Morrining ham paymonasi toʻladi. Ular xuddi qadrdonlardek suhbatlashishdi. Oldingi ikki suhbatdagidek, Koppel “ketni artish sinovi” haqida soʻradi – aftidan, hazilomuz javob kutgandi. Biroq Morrining jilmayishga ham holi qolmagandi. U faqat bosh chayqab qoʻydi: – Hozir hatto tuvakda ham qaddimni tik tutib oʻtirolmayman. Har yonga ogʻib ketaveraman, shu sababli meni ushlab turishadi. Ishimni tugatgach, ketimni artib qoʻyishadi. Ahvolim shu darajaga kelib qolgan. U Koppelga osoyishtalikda jon berishni xohlashini aytdi. Va oʻzining yangi yozilgan hikmatli soʻzi bilan boʻlishdi: “Juda erta ketishga oshiqma, lekin juda uzoq ham qolib ketma”. Koppel tushkun kayfiyatda bosh irgʻatdi. “Tungi xabarlar”ning dastlabki soni olinganidan beri atigi olti oy oʻtgan boʻlsa-da, hozirgi Morri Shvarts deyarli murdaga aylangandi. Koʻrsatuv
85
tomoshabinlari oʻlim haqidagi miniserial koʻrayotgandek edi, Morri ularning koʻz oʻngida soʻlib borardi. Biroq uning jismi nurab borgani sari, shaxs sifatida oldingidan-da yorqinroq porlardi. Suhbat oxirlab qolganda, tasvirda Morrining bir oʻzini qoldirishdi, Koppelning esa faqat ovozi eshitilib turardi. Koppel keksa professorimdan “sizning muxlisingizga aylangan millionlab teletomoshabinlarga aytadigan biror soʻzingiz bormi?” – deya soʻradi. Koppel buni xayoliga ham keltirmagan boʻlsa-da, uning savoli oʻlimga hukm qilingan shaxsga soʻnggi soʻzini aytishga imkon berayotgandek yangradi. – Mehr-shafqatli boʻling, – shivirladi Morri. – Bir-biringizga tayanch boʻling. Agar shu narsalar bizga saboq boʻlganida edi, dunyo yashash uchun yaxshiroq joyga aylangan boʻlardi. – Soʻng bir nafas tin olib, qoʻshimcha qildi – “Bir-biringizga mehr-muhabbat koʻrsating, yoʻqsa halokatga yuz tutasiz”. Suhbat yakunlandi. Lekin negadir tasvirchi video-kamerani oʻchirmadi va oxirgi sahna ham tasvirga tushdi. – Barakalla, suhbatni yaxshi oʻtkazdingiz, Morri, – dedi Koppel. Morri bazoʻr jilmaydi. – Qoʻldan kelgancha harakat qildim, – dedi keyin. – Har doimgidek. – Ted, xastalik ruhimga chang solmoqda. Lekin uni sindirolmaydi. Jismimni barbod qilishi mumkin. Ruhimni emas. Koppelning koʻzlari yoshga toʻldi. – Juda yaxshi insonsiz, Morri. – Shunday deb oʻylaysizmi? – Morri koʻzini shiftga tikdi. – Hozir U bilan muzokara olib boryapman. Undan qayta-qayta: “Farishtalaringdan biriga aylanamanmi yoki yoʻq?” deb soʻrayapman. Morri Xudoga murojaat qilishiga ilk bora iqror boʻldi.
Oʻn ikkinchi seshanba: kechirimlilik haqida suhbatlashamiz – Joning uzilmasidan avval oʻzingni, keyin esa boshqalarni kechir. “Tungi xabarlar” koʻrsatuvi tasvirga olinganidan bir necha kun oʻtgandi. Osmonning qovogʻi soliq, yomgʻirli kun boʻlgani sababli Morri koʻrpaga burkanib olgandi. Men esa kursi poyiga oʻtirib, uning yalang oyoqlarini uqalayotgandim. Ular burushib, qadoq boʻlib ketgan, tirnoqlari
86
esa sargʻayib qolgandi. Kaftimga yonimda turgan kichik idishdan bir oz malham olib, Morrining toʻpiqlarini uqalay boshladim. Bu oylar davomida hamshiralar ishini kuzatib, oʻrganib olgan muolajalarimdan yana biri boʻlib, Morri haqida imkon qadar koʻproq xotira qolsin, deb uqalashni ham boʻynimga oldim. Xastalik tufayli Morri oyoq barmoqlarini qimirlatish qobiliyatidan ham mosuvo boʻlgandi, biroq oyoqlari hali ham ogʻriq sezar, uqalash esa ogʻriqni yengillashtirardi. Shuningdek, Morri insonlarning unga teginishini yoqtirardi. Bu paytga kelib, uni xursand qiladigan har qanday ishni bajarishga tayyor edim. – Mich, – dedi u kechirimlilik mavzusiga qaytar ekan, – kek saqlash va oʻjarlikdan foyda yoʻq. Bu narsalardan, – Morri xoʻrsindi, – bu narsalardan qanchalik pushaymon ekanimni bilsang edi. Magʻrurlik. Manmanlik. Nega bizni afsuslantiradigan ishlarga qoʻl uramiz? Kechirimlilikning ahamiyati haqida savol bergandim. Filmlarda oʻlim toʻshagida yotgan oila boshligʻi bu dunyoni tark etish oldidan oʻzaro yarashib olish maqsadida oq qilingan oʻgʻlini chaqirish sahnasini koʻrgandim. Morri ham oʻlimi oldidan “meni kechir” deyishni xohlovchi biror kim bormikan deb qiziqdim. Morri bosh irgʻatdi: – Anavi haykalchani koʻryapsanmi? – kabinetidagi javonning eng ustki tokchasida turgan byust tomonga boshi bilan ishora qildi. Hech unga eʼtibor bermagan ekanman. Bu boʻyniga boʻyinbogʻ taqilgan, bir tutam kokili peshonasiga tushib turgan qirq yoshlardagi erkakning bronzadan yasalgan byusti edi. – Bu men, – dedi Morri. – Bir doʻstim yasagan, 30 yillar oldin. Ismi Norman edi. Bir paytlar u bilan ajralmas doʻst edik. Choʻmilishga borardik. Birga Nyu-Yorkga borardik. Kembrijdagi uyiga mehmonga borganimda, yertoʻlada shu byustni yasagandi. Bir necha hafta shu byust ustida ishlagan – uni mukammal chiqishini xohlagandi. Haykalchaning yuzini diqqat bilan oʻrganib chiqdim. Yosh, sogʻlom, uch oʻlchamli Morrining suhbatimizni kuzatib turishini koʻrish juda gʻalati edi. Hatto bronzada ham uning nigohida injiqlik aks etib turardi; doʻsti uning ruhini ham haykalda ifodalay olibdi, degan fikr xayolimdan oʻtd. – Endi hikoyaning koʻngilsiz qismini aytsam, – dedi Morri. – Norman rafiqasi bilan Chikagoga koʻchib oʻtdi. Bir oz vaqt oʻtib, xotinim Sharlotta jiddiy operatsiyani boshidan oʻtkazdi. Norman ham, uning rafiqasi ham hech bir ogʻiz xabar olay demadi. Ular bu haqida bilishardi. Sharlottaning ahvolini soʻrab biror marta ham qoʻngʻiroq qilishmaganidan juda koʻnglimiz ogʻridi. Shundan keyin ular bilan aloqani uzdik. Yillar oʻtib Norman bilan bir necha marta koʻrishdik va u har safar yarashishga harakat qildi, lekin men buni rad etdim. Uning izohlaridan koʻnglim toʻlmadi. Magʻrurligim tufayli uni koʻksidan itardim.
87
Uning ovozi boʻgʻildi. – Mich… bir necha yil oldin… u saratondan vafot etdi. Oʻylasam, dilim xun boʻladi. U bilan koʻrisholmadim. Shu sababli kechira olmadim ham. Hozir bunday qilganimdan juda azoblanaman. U yana yigʻlay boshladi – jimgina, sassiz. Boshi orqaga suyab qoʻyilgani uchun koʻz yoshlari labiga yetib kelmay, yuzining yon tomoniga yumalardi. – Afsusdaman, – dedim men. – Hammasi joyida, – pichirladi u. – Yigʻlash uyat emas. Uning oyoq barmoqlariga malham surishda davom etdim. U esa xotiralarga choʻmgancha, yana bir necha daqiqa koʻz yosh toʻkdi. – Biz kechirishimiz kerak boʻlganlar faqat boshqalar emas, Mich, – nihoyat shivirladi u. – Oʻzimizni ham kechirishimiz kerak. – Oʻzimizni? – Ha, vaqtida qilmagan ishlarimiz uchun. Qachonlardir amalga oshirishimiz lozim boʻlgan, lekin bajarilmay qolib ketgan ishlar uchun. Amalga oshirilmagan ishlar uchun pushaymonlik girdobida qolib ketmaslik kerak. Mening yoshimga yetib, hozirgi holatimga tushganingda, pushaymonlikdan foyda yoʻq. Doim oʻz mutaxassisligim boʻyicha kattaroq natijalarga erishishni xohlardim; koʻproq kitob yozgim kelardi. Avvallari bunday qilolmaganim uchun oʻzimni koyirdim. Bu befoydaligini end-endi anglab yetyapman. Murosa qil. Oʻzing va atrofingdagilar bilan murosa qil. U tomonga engashib, yoshlarini sochiqcha bilan artdim. Morri toʻsatdan koʻzini ochdi, soʻng yana yumdi. Uning nafas olishi atrofga eshitilib turardi, xuddi xurrak otayotgandek. – Oʻzingni kechir. Boshqalarni ham kechir. Kutma, Mich. Hammaga ham rozi-rizolik soʻrash uchun menga berilgani kabi yetarli muhlat berilmasligi mumkin. Omad hammaga ham kulib boqavermaydi. Sochiqchani chiqindi qutisiga tashladim va yana uning poyiga qaytdim. Omad? Bosh barmogʻimni uning qotib qolgan etiga bosdim, u buni sezmadi ham. – Qarama-qarshiliklar tortishuvi yodingdami, Mich? Seni turli tomonlarga tortuvchi kuchlar? – Esimda. – Men vaqtim tugab borayotganiga achinaman, lekin u menga xatolarimni tuzatish imkonini berayotganidan quvonaman.
88
Bir oz muddat ikkalamiz ham jim qoldik. Yogʻayotgan yomgʻir tomchilari derazaga urilardi. Morrining orqasidagi hibiskus butasi hali ham soʻlmagandi – kichrayib qolgan, lekin hali baquvvat edi. – Mich, – shivirladi Morri. – Labbay? – Oʻz mashgʻulotimga shoʻngʻib, uning oyoqlarini uqalashda davom etdim. – Menga qara. Boshimni koʻtarib, u tomon yuzlandim: koʻzlarida keskin ifoda aks etgandi. – Nega yonimga qaytganingni bilmayman. Lekin bir narsani aytishni xohlardim… – U jimib qoldi, nafasi boʻgʻildi. – Agar menda yana bir oʻgʻil farzandli boʻlish imkoni boʻlganida, u sen boʻlishingni istardim. Barmoqlarim bilan jonsizlanib borayotgan oyoqlar barmogʻini ezgʻilagancha, nigohimni olib qochdim. Biz lahza dilimni qoʻrquv egalladi: uning iqrorini qabul qilish oʻz otamga xiyonat qilishdek tuyuldi. Biroq boshimni koʻtarib Morriga qaraganimda, uning yosh toʻla koʻzlari bilan jilmayib turganini koʻrdim va angladimki, bunday lahzalarda xiyonatga oʻrin qolmaydi. U bilan vidolashishga toʻgʻri kelishi yuragimga qoʻrquv solgandi. – Men dafn uchun oʻzimga joy tanladim. – Qayerda ekan u joy? – Bu yerdan uzoq emas. Hovuz yaqinidagi tepalikda, daraxtlar ostida. Sokin. Fikrlash uchun yaxshi joy. – Oʻsha yerda xayol surmoqchimisiz? – U yerda oʻlib yotmoqchiman. Morri qiqirlab kuladi. Men ham unga qoʻshilaman. – Meni koʻrgani kelib turasanmi? – Koʻrgani? – Shunchaki, suhbatlashgani kelib tur. Seshanba kunlari. Har doim seshanba kuni kelasan-ku. – Ha, biz seshanba odamlarimiz. – Shunday. Seshanba odamlari. Suhbatlashgani kelasanmi, shunday qilib? Oxirgi kunlarda u shu qadar tez zaiflashib borayotgandiki.
89
– Menga qara, – deydi u. – Qarab turibman. – Qabrimga koʻrgani kelasanmi? Muammolaring haqida soʻzlab bergani? – Muammolarim? – Ha. – Unda siz ham muammolarimga yechim topib berasizmi? – Qoʻlimdan kelgancha harakat qilaman, albatta. Har doimgidek. Oʻzimni hovuz yonidagi tepalikda – uning qabri yonida tasavvur qilaman. Morri joylashtirilib, ustiga tuproq tashlab koʻmilgan va qabrtoshi oʻrnatilgan bir parcha yer. Ehtimol, bir necha haftadan keyindir? Yoki bir necha kundan keyinmikan? U yerda qoʻllarim bilan tizzalarimni quchoqlagancha, boʻshliqqa tikilib oʻtirganimni koʻz oldimga keltiraman. – Bari bir u hozirgidek boʻlmaydi-da, — deyman. – Gaplaringizni eshitolmayman. – Qanday gapiraman… U koʻzlarini yumib, jilmayadi. – Kel, bunday qilamiz. Oʻlganimdan keyin sen gapirasan. Men esa eshitaman.
Oʻn uchinchi seshanba: mukammal kun haqida suhbatlashamiz Morri oʻlimidan soʻng jasadi kuydirilishini xohlardi. U bu haqida Sharlotta bilan maslahatlashib, shu eng maqbul usul degan qarorga keldi. Morri dafn marosimini oʻtkazishni qadrdon doʻsti – Brandeys universiteti ravvini Al Akselrodga ishonib topshirdi. Al Akselrod Morrini koʻrgani kelganda, Morri unga oʻz jasadining kuydirilishi toʻgʻrisidagi rejasini aytdi. – Keyin Al… – Labbay? – Meni haddan ortiq kuydirib yubormasliklariga koʻz-quloq boʻlgin, a. Ravvin hang-mang boʻlib qoldi. Endi Morri oʻz jasadi haqida hazil qilishga oʻtgandi. Oʻlimi yaqinlashgani sari, u oʻz jismiga, shunchaki, arzimas qobiq, ruh saqlanadigan oddiy idish sifatida qaray boshlagandi. Bari bir, tanasi qurib, faqat foydasiz teri va ustuxonga aylanib borayotgani sababli undan voz kechish u qadar qiyin emasdi.
90
– Biz oʻlim bilan yuzma-yuz kelishdan juda qoʻrqamiz, – dedi Morri uning yoniga joylashganimdan keyin. Uning yoqasidagi mikrofonni toʻgʻrilab qoʻydim, lekin u yana tushib ketaverdi. Morrini yoʻtal tutdi. Hozirga kelib u deyarli toʻxtovsiz yoʻtalardi. – Oʻtgan kuni bir kitob oʻqigandim. Unda yozilishicha, shifoxonada bemor vafot etishi bilan uni darhol choyshabga oʻrab, lyukka oʻxshash narsaning yoniga olib borib, pastga tashlab yuborisharkan. Ular murdani tezroq koʻzdan yoʻqotish haqidai oʻylaydi. Odamlar oʻlimga yuqumli kasallikdek qarashadi. Men mikrofonni uning yoqasiga qotirish bilan ovora edim. Morri qoʻl harakatlarimga bir qarab oldi. – Oʻlim yuqumli emas. U ham hayot kabi tabiiy hodisa. U – biz tuzgan kelishuvning bir qismi. Morri yana yoʻtala boshladi, men ortga tisarilib, doimgidek har qanday jiddiy falokatga tayyor holda kutib turdim. Oxirgi paytlarda Morri tunlarni ming azobda oʻtkazayotgandi. Dahshatli tunlar. U atigi bir necha soat orom olar, keyin esa kuchli yoʻtaldan nafasi boʻgʻilib uygʻonardi. Hamshiralar yotoqxonaga yugurib kelib, yelkasiga urar va oʻpkasidagi balgʻamni koʻchirishga urinardi. Hamshiralar uni odatdagidek nafas oldirishga muvaffaq boʻlganida ham (bu endi faqat kislorod yuboruvchi uskuna orqali amalga oshirilardi), bunday kurash Morrining tinka-madorini quritar va u kuni bilan behol yotardi. Uning burniga kislorod naychalari oʻrnatilgandi. Ularni koʻrgani koʻzim yoʻq edi. Menga naychalar chorasizlik ifodasidek tuyulardi. Ularni yulib olgim kelardi. – Oʻtgan kecha… – Morri sekingina shivirladi. – Xoʻsh, xoʻsh? Oʻtgan kecha? – Meni kuchli yoʻtal xuruji tutdi. Soatlab davom etdi. Oʻlib qolsam kerak deb oʻyladim. Nafas ololmayman. Boʻgʻilib qolgandim. Bir payt boshim aylana boshladi… shunda qalbimda qandaydir bir osoyishtalik hissi paydo boʻldi va men ketishga tayyorligimni his qildim. Morri koʻzlarini katta-katta ochdi. – Mich, bu betakror tuygʻu edi. Sodir boʻlayotgan hodisani qabul qilish hissi, qalb osoyishtaligi. Oʻtgan hafta koʻrgan tushim haqida oʻyladim – unda qandaydir koʻprikdan nomaʼlum tomonga oʻtayotgandim. Manzil qanday boʻlishidan qatʼiy nazar, u tomon borishga tayyor edim. – Lekin bormadingiz. Morri bir lahza tin oldi. Soʻng sekingina bosh chayqadi:
91
– Yoʻq, bormadim. Lekin bora olishimni aniq his qildim. Tushunyapsanmi? Barchamiz izlayotgan narsa aynan shu. Oʻlim haqligini xotirjam qabul qilish. Agar oxir-oqibat oʻlimni xotirjam qarshi olish qoʻlimizdan kelishini bilsak edi, ana undan keyin chindan qiyin ishni qilishni ham bir amallardik. – Qaysi ish? – Hayot bilan murosa qilish. U orqasidagi deraza tokchasida turgan hibiskus butasini olib kelishimni soʻradi. Butani kaftimga qoʻyib, uning yuziga yaqin keltirdim. U jilmaydi. – Oʻlish – tabiiy jarayon, – takrorladi u. – Biz oʻzimizni tabiatning bir qismi sifatida koʻrmasligimiz sababli oʻlim bizni sarosimaga soladi. Biz insonmiz, demak, tabiatdan ustunroqmiz deb oʻylaymiz. Morri butaga qarab jilmaydi. – Aslida unday emas. Dunyoga kelgan har bir narsa, vaqti kelib oʻladi. – U menga qaradi: – Fikrimga qoʻshilasanmi? – Ha. – Yaxshi, – shivirladi u, – inson boʻlishning mukofoti ham bor. Shu gʻaroyib oʻsimlik va hayvonlardan farqimiz mana nimada. Toki bir-birimizni yaxshi koʻrib, mehr-muhabbat hissini xotiramizda saqlar ekanmiz, oʻlganimizdan keyin ham butunlay yoʻqlikka gʻarq boʻlmaymiz. Sen qoldirgan mehr-muhabbat oʻlmaydi. Sendan qolgan xotiralar oʻlmaydi. Hayotligingda mehr-muhabbat va gʻamxoʻrligingdan bahramand boʻlganlarning qalbida yashashda davom etasan. Uning ovozi titradi. Bu, odatda, u bir oz tin olishi kerakligini anglatardi. Butani deraza tokchasiga qaytib olib borib qoʻydim-da, oʻchirish uchun magnitofon tomonga yurdim. Oʻchirishimdan oldin Morrining soʻnggi soʻzlari tasmaga muhrlanishga ulgurdi: “Oʻlim – hayotning intihosidir, munosabatlarning emas”. ALSni davolashda bir oz olgʻa siljish kuzatilayotgandi: hali sinov bosqichida boʻlgan yangi dori chiqarilishi kutilayotgandi. Dori xastalikni butunlay davolamasa-da, uning rivojlanishini bir necha oyga sekinlashtirardi. Morrining yangilikdan xabari bor edi, ammo uning dardi sekinlashadigan bosqichdan allaqachon oʻtib ketgandi. Bundan tashqari dorining sotuvga chiqarilishiga hali yana bir necha oy bor edi. – Men uchun emas, — qatʼiyan rad etdi u. Shu dardga chalinganidan beri Morri biror marta ham tuzalib ketish umidida yonmadi. U ashaddiy realist edi. Bir marta undan:
92
– Kimdir sehrli tayoqchasini silkitib, sizni tuzatib qoʻysa, vaqt oʻtib yana avvalgi Morriga aylanarmidingiz? — deb soʻradim. U bosh chayqadi. – Ortga qaytishim haqida gap boʻlishi mumkin emas. Men hozir tamomila oʻzga odamga aylanganman. Hayotga butunlay boshqacha koʻz bilan boqaman. Jismimning qadriga yetishni oʻrganganman, oldinlari unga jiddiy eʼtibor qaratmasdim. Insonga tinchlik bermaydigan muhim savollarga, hayot-mamot jumboqlariga javob topishga boʻlgan munosabatim ham oʻzgargan. Bilasanmi, hamma gap shunda. Muhim savollarning javobini topishga bir kirishdingmi, tamom, ularni shunchaki qoldirib ketolmaysan. – Qaysi savollarni muhim deyapsiz? – Mening tushunishimcha, ular muhabbat, burch, maʼnaviyat, hayot mohiyatini anglash toʻgʻrisida. Agar bugunning oʻzida sogʻayib qolsam ham, ana shu savollar fikrimni band etgan masalaligicha qolaveradi. Butun umrim davomida shunday boʻlishi kerak edi. Morrini sogʻlom koʻrinishda tasavvur qilishga urindim. Ustidagi choyshablarni itqitib, dast kursidan turishini va ikkalamiz tashqariga sayrga chiqishimizni koʻz oldimga keltirishga harakat qildim. Xuddi bir paytlar universitet hovlisida birga sayr qilganimizdek. Uni oxirgi marta tik oyoqda koʻrganimga oʻn olti yil boʻlgani yalt etib xayolimdan oʻtdi. Oʻn olti yil, a? – Agar bir kunga soppa-sogʻ boʻlib qolsangiz, — soʻradim men. – nima qilardingiz? – Yigirma toʻrt soatgami? – Yigirma toʻrt soatga. – Oʻylab koʻrish kerak… Ertalab oʻrnimdan turardim, badantarbiya mashqlarini bajarardim, oʻrama shirin kulcha va choy bilan yoqimli nonushta qilardim-da, suzishga borardim, keyin esa doʻstlarimni mazali tushlikka taklif qilardim. Ularni bitta-bittadan yoki juft-juft boʻlib kelishga chaqirardim, shunda har birining oilasi, muammolari va qadrdon doʻstligimiz haqida bemalol suhbat qurardik. Keyin biror chorbogʻda sayr qilishga chiqardim, daraxtlar rangini, qushlarni tomosha qilardim. Oʻzim anchadan beri koʻrolmagan tabiat goʻzalligidan bahra olardim. Oqshom tushgach, hammamiz birgalikda kechki ovqatga makaronli taomlar yoki oʻrdakni totli pishiradigan birorta tamaddixonaga borardik – oʻrdakni yaxshi koʻraman. Ovqatdan soʻng tuni bilan raqs tushardik. Holdan toygunimcha, u yerdagi mohir raqqosalarning hammasi bilan maza qilib oʻyinga tushardim. Keyin esa uyga borib, miriqib uxlardim. – Bor-yoʻgʻi shumi? – Ha, shu.
93
Uning istaklari shu qadar joʻn, shu qadar oddiy ediki. Rostini aytsam, bir oz hafsalam pir boʻldi. U Italiyaga borishni, Prezident bilan ovqatlanishni, dengiz sohilida chopqillab oʻynashni yoki xayoliga kelgan har qanday ekzotik narsalarni tatib koʻrishni xohlaydi, deb oʻylagandim oʻzimcha. Oylab yotoqda qolib, hatto oyogʻini ham qimirlatolmay yotgandan keyin qanday qilib shunchalik oddiy kundan lazzat topish mumkin? Keyin esa hamma gap shunda ekanini angladim. Oʻsha kuni ketishim oldidan Morri mendan “Bir mavzuni koʻtarsam maylimi?” deb soʻradi. – Ukang haqida gaplashmoqchi edim, — dedi u. Vujudimni titroq bosdi. Shu mavzu fikr-u xayolimni band etganini Morri qanday sezdi ekan, bilmayman. Bir necha haftadan beri Ispaniyaga qoʻngʻiroq qilib, ukam bilan bogʻlanolmay yurgandim; bir doʻstining aytishicha, u Amsterdamdagi shifoxonaga qatnayotgan ekan. – Yaxshi koʻrgan insoning yonida boʻlolmaslik ogʻirligini bilaman, Mich. Lekin uning istaklarini ham tushunishing kerak. Balki u sen oʻz ishlaringni tashlab, uning yoniga borishingni xohlamas. Balki bu narsa unga ogʻir yukdek tuyular. Men hamma tanishlarimga odatiy hayot tarzingizni davom ettiring, men oʻlayotganim tufayli behalovat boʻlmang, deyman. – Lekin u ukam-ku, — dedim men. – Bilaman, — dedi Morri. — Shunisi ogʻriqli-da. Jingalak malla sochlari boshida koptokdek shishib turgan sakkiz yoshli Piter koʻz oldimga keldi. Hovlidagi maysazorda jinsi shimlarimiz tizzasini oʻt dogʻlariga bulgʻab kurash tushayotganimiz yodimga tushdi. Piterning taroqni mikrofondek tutib, koʻzgu oldida qoʻshiq aytayotgani, bolaligimizda uydagilar bizni kechki ovqatga topisholmasin deb cherdakda berkinib, qisilib oʻtirganlarimiz koʻz oldimdan oʻtdi. Keyin esa oilamizdan uzoqlashib ketgan, kimyoviy muolajalardan yuz chanoqlari boʻrtib, ozgʻin va nimjon koʻrinishga kelib qolgan yigit koʻz oldimda gavdalandi. – Morri, — soʻradim men, — nega u meni koʻrgisi kelmayapti ekan, a? Keksa professorim xoʻrsindi. – Munosabatlar maʼlum bir formula asosida qurilmaydi. Ular mehr bilan muzokara olib borish, har ikkala tomonning istak-xohishlari, ehtiyojlari, imkoniyatlari va turmush tarzini inobatga olish orqali shakllantiriladi. Biznesda muzokaralar gʻolib chiqish uchun olib boriladi. Tadbirkorlar oʻzlari uchun manfaatli boʻlgan shartlarga erishish maqsadida muzokaraga kirishadi. Balki shu narsa miyangga oʻtirib qolgandir. Muhabbat esa boshqacha. Muhabbat bu oʻzganing ahvoli haqida xuddi oʻzingniki kabi qaygʻurishingdir. Bir paytlar ukang bilan munosabatlaring juda iliq boʻlgan, endi esa yoʻq. Sen oʻsha damlarni qaytarishni xohlaysan.
94
Munosabatlaring uzilib ketishini istamaysan. Lekin odamzodning qismati shu. Rishtalar uziladi, tiklanadi, uziladi, tiklanadi. Men Morriga qarab, ajal naqadar yaqin ekanini angladim. Oʻzimni butunlay chorasiz his qildim. – Ukangning koʻngliga yana yoʻl topasan hali, — dedi Morri. – Siz buni qayerdan bilasiz? Morri jilmaydi. – Meni topib kelding-ku, toʻgʻrimi?
– Bir necha kun oldin ajoyib bir hikoya eshitgandim, – deydi Morri. U koʻzlarini yumib, bir lahza tin oladi; men uning gapida davom etishini kutaman. – Xoʻsh, hikoya ummonda mavjlanib suzib, farahli umr kechirayotgan kichik toʻlqin haqida. U shamol va musaffo havodan rohatlanib suzib yurgandi, biroq oldidagi boshqa toʻlqinlarning qirgʻoqqa zarb bilan urilayotganini koʻrgach, koʻngliga gʻulu tushdi. – Ey, Xudoyim, bu qanday dahshat, – oʻyladi toʻlqin. – Mana qanday falokat kutib turibdi meni! Uning ortidan boshqa bir toʻlqin yetib keldi. U birinchi toʻlqinni gʻamgin holatda koʻrib, undan soʻradi: “Nimadan buncha xafasan?” Birinchi toʻlqin unga javoban dedi: “Hech narsani tushunmayapsan, shekilli! Hammamiz qirgʻoq bilan toʻqnashib, parcha-parcha boʻlamiz! Bizdan asar ham qolmaydi! Bu dahshat emasmi?” Ikkinchi toʻlqin unga javob qiladi: “Yoʻq, hech narsaga tushunmayotgan sensan. Sen toʻlqin emassan, ummonning bir boʻlagisan”. Men tabassum qilaman. Morri yana koʻzlarini yumadi. – Ummonning bir boʻlagi, – takrorlaydi u, – ummonning bir boʻlagi, xolos. Uning nafas olishini kuzataman: nafas oladi – chiqaradi, nafas oladi – chiqaradi.
Oʻn toʻrtinchi seshanba: xayrlashamiz Havo sovuq va nam edi. Zinapoyalardan Morrining uyiga koʻtarilayotib, avvalgi tashriflarimda ilgʻamagan mayda-chuydalarga ham eʼtibor berayotganimni sezdim. Tepalik shakli. Uyning tosh urilgan devorlari. Pastak, hamisha yashil butalardan iborat yoʻlak chetidagi
95
devordaraxtlar. Men shoshmasdan, oyogʻim ostida tekislanib qolayotgan hoʻl xazonlarni bosib, sekin yurib borardim. Bir kun oldin Sharlotta qoʻngʻiroq qilib, Morrining ahvoli ogʻirlashganini aytgandi. Bu bilan u “soʻnggi kunlar yetib keldi” demoqchi edi. Morri hamma uchrashuvlarini bekor qilib, juda koʻp vaqtini uyquda oʻtkazayotgandi: bu hecham Morriga oʻxshamasdi. U hech qachon uxlashga ishtiyoqmand boʻlmagan, ayniqsa, gaplashish uchun tayyor suhbatdoshlar boʻlganda. – U sizni kelsin deyapti, — dedi Sharlotta. – Lekin, Mich… – Labbay? – U juda darmonsizlanib qolgan. Kirish eshigiga olib chiquvchi zinapoyalar. Eshikning oynali qismi. Men bu narsalarni sekin, kuzatuvchan nigoh bilan xotiramga singdirib borardim, goʻyoki ularni ilk marta koʻrayotgandek. Yelkamga osilgan sumkadagi magnitofonni paypaslab koʻraman, keyin esa tasmalarni ham olganimga ishonch hosil qilish maqsadida sumkaning ichini ochib koʻraman. Nega bunday qildim – bilmayman. Tasmalarni doim yonimda olib yuraman-ku. Eshikni Konni ochdi. Tabiatan xushchaqchaq Konni bugun gʻamgin koʻrinardi. Deyarli shivirlab salomlashdi. – Uning ahvoli qanday? — soʻradim men. – Unchalik yaxshimas, — deya labini tishladi u. – Bu haqida oʻylashni ham xohlamayman. Shunday yaxshi odam, a? – Bilaman. – Kulfat-ku bu! Sharlotta koridordan chiqib kelib, meni quchoqladi. Soat ertalabki 10 boʻlayotgan boʻlsa-da, Morri hali uygʻonmabdi. Oshxonaga oʻtdik. Stol ustida qatorlashib turgan oq telpakli jigarrang plastik askarchalar – dori idishchalarini koʻrib, unga oshxonani yigʻishtirishga koʻmaklashdim. Keksa professorim nafas olishni yengillashtirish uchun morfiy qabul qilardi. Oʻzim bilan olib kelgan oziq-ovqatlarni muzlatgichga joyladim: shoʻrva, sabzavotli pishiriq, tuna salati. Yana ovqat koʻtarib kelganim uchun Sharlottadan uzr soʻradim. Morri bu kabi yeguliklarni chaynolmay qolganiga ancha boʻlganini ikkalamiz ham bilardik, ammo bozorlik qilib kelish odat tusiga kirib qolgandi-da. Baʼzan kimingnidir yoʻqotayotganingda, mayda-chuyda odatlarga ham choʻkayotgan odam xasga yopishganidek amal qilarkansan. Morri va Ted Koppelning ilk suhbati tasvirga olingan mehmonxonada kutib oʻtirdim. Stolda yotgan gazetani oʻqiy boshladim. Minnesotada ikki bolakay otasining qurollari bilan oʻynay
96
turib, bir-birini otib qoʻyibdi. Los-Anjeles koʻchalaridan biridagi axlat qutisidan chaqaloq topilibdi. Gazetani joyiga qoʻyib, boʻm-boʻsh kaminga tikildim. Poyabzalim bilan parket polni ohista depsiy boshladim. Va nihoyat, eshik ochilib-yopilgani, keyin esa Sharlottaning men tomon kelayotgan qadam tovushlari qulogʻimga chalindi. – Boʻldi, — dedi u mayin ovozda. – U seni koʻrishga tayyor. Men oʻrnimdan qoʻzgʻalib, odatiy joyimizga tomon yurarkanman, koridor oxirida, yigʻma kursida oyoqlarini chalishtirib oʻtirgancha kitob oʻqiyotgan begona ayolga koʻzim tushdi. U oʻlim toʻshagida yotgan bemorlar kasalxonasidan kelgan hamshira boʻlib, Morridan yigirma toʻrt soat boxabar boʻlib turuvchi navbatchi jamoa aʼzosi edi. Morrining kabinetida hech kim yoʻq edi. Bundan bir oz gangib qoldim. Keyin ikkilanibgina yotoqxonaga qayrildim, ha, mana u, yotoqda choyshablarga oʻranib yotibdi. Men uni bu holda oldin faqat bir marta koʻrgandim: u uqalash muolajasini olayotganida. Yana uning “Yotogʻingdan turmabsan, demakki, sen – murdasan” degan hikmatli soʻzlari miyamda aks-sado berdi. Yuzimda zoʻraki tabassum bilan xonaga kirdim. U tepasiga sariq rangli tungi koʻylak kiyib olgan, koʻkragidan pastki qismiga esa koʻrpa yopib qoʻyilgandi. Uning koʻrpa ostidagi tanasi shu qadar ozib-toʻzib ketgandiki, menga bir nafas u yerda nimadir yetishmayotgandek tuyuldi. Uning kichrayib ketgan jussasi yosh bolanikidek kelardi. Morrining ogʻzi ochiq, yuzi terisi oqarib, yonoq suyaklariga yopishib turardi. Nigohi menga tushib, gapirishga urindi, ammo boʻgʻzidan faqat xirillagan tovush eshitildi. – Mana, qayerda ekansiz! — dedim men boʻm-boʻsh ichimda qolgan bor kuchimni toʻplab. U nafas chiqardi, koʻzlarini yumdi, keyin esa jilmaydi. Shu jilmayish ham uni holdan toydirayotgandek edi. – Qadrdon… doʻstim, — dedi u va nihoyat. – Ha, doʻstingizman, — dedim men. – Bugun ahvolim… uncha yaxshimas. – Ertaga oʻzingizga kelib qolasiz. U qiyinchilik bilan yana nafas chiqardi va zoʻrgʻa bosh irgʻatdi. Choyshab tagidan nimadir qilishga qattiq urinayotgani koʻrib, qoʻlini chiqarmoqchiligini angladim. – Qoʻlimdan tut, — dedi u.
97
Koʻrpani tortib, uning barmoqlarini mahkam ushladim. Ular qoʻllarim orasida yoʻq boʻlib ketdi. U tomonga engashdim, yuzim yuziga tegay deb turardi. Birinchi marta uni soqoli olinmagan holda koʻrishim edi. Endi oʻsib kelayotgan oppoq moʻylari Morrining yuzida shu qadar begona tuyulardiki, xuddi birov uning yonoqlari va iyagiga bir tekis qilib tuz sepib chiqqandek edi. Jon hamma aʼzolarini tark etayotgan bir paytda yangi hayot boshlashga quvvatni qayerdan oldi ekan bu soqol? – Morri, — chaqirdim men. – Murabbiy, — meni toʻgʻriladi u. – Murabbiy, — dedim men. Vujudimni titroq bosdi. U toʻxtab-toʻxtab gapirdi: nafas olishi – havo, chiqarishi – soʻzlar. Ingichka, titroq ovozda soʻzlardi. Undan malhamlarning hidi kelardi. – Sen… yaxshi odamsan. – Yaxshi odam. – Mana bu yerimdan, — dedi u shivirlab, qoʻlimni yuragi tomonga olib borarkan. – joy olgansan. Boʻgʻzimga nimadir tiqildi. – Murabbiy? – A-a? – Men qanday xayrlashishni bilmayman. U hali ham koʻksida turgan qoʻlimni ohistagina urib qoʻydi. – Mana… shunday… xayrlashamiz. Morri ohistagina nafas olar, men uning koʻkrak qafasi koʻtarilib-tushishini his qilib turardim. U koʻzimga tik qarab: – Seni… yaxshi koʻraman, — dedi xirildoq ovozda. – Men ham sizni yaxshi koʻraman, murabbiy. – Yaxshi koʻrishingni bilaman… Yana boshqa… bir narsani ham bilaman. – Yana nimani bilasiz? – Har doim… yaxshi koʻrganingni...
98
Uning koʻzlari qisildi, keyin esa u yigʻlay boshladi. Yuzi xuddi hali qanday yigʻlashni bilmaydigan chaqaloqnikidek bujmaydi. Men bir necha daqiqa uni bagʻrimga bosib turdim. Osilib qolgan terisini, sochlarini siladim. Kaftlarimni uning yuziga bosdim, qurigan eti ostida yonoq suyaklari yaqqol sezilib turardi. Doritomizgʻichdan siqib chiqarilayotgan tomchilardek mayda koʻz yoshlaridan kaftim namlandi. Nafas olishi bir maromga tushgach, tomogʻimni bir qirib oldim-da, uning holdan toyganini, shu sababli keyingi seshanba kelishimni va ungacha ahvoli bir oz yaxshilanib qolishiga umid qilishimni aytdim. – Rahmat, – dedi Morri va kulishga urinib, yengil pixillab qoʻydi. Bari bir kulgisi ham gʻamgin chiqdi. Kelganimdan beri yopiqligicha turgan, magnitofon solingan sumkamni qoʻlimga oldim. Buni nega olib keldim oʻzi? Undan foydalanmasligimizni bilgandim-ku. Morri tomonga egilib, uni oʻpib qoʻydim. Zora unga bir lahza boʻlsa-da zavq bagʻishlasa, degan umidda yuzimni uning yuziga odatdagidan uzoqroq bosib turdim. – Boʻpti, unda, – dedim qaddimni rostlar ekanman. Namlangan koʻzlarimdan yosh chiqmasligi uchun kiprik qoqqanimni koʻrib, uning lablari siqildi va hayratdan qoshlari koʻtarildi. Oʻsha lahzada keksa professorim oʻz gʻalabasidan mamnun edi, deb oʻylagim keladi: va nihoyat, u meni yigʻlashga majbur qilgandi. – Boʻpti, – shivirladi u.
Bitiruv oqshomi Morri shanba kuni tongda olamdan oʻtdi. Barcha yaqin qarindoshlari uning yonida edi. Rob Tokiodan uchib keldi – otasini soʻnggi manzilga kuzatish uchun, Jon va, albatta, Sharlotta ham Morri bilan birga edi. Sharlottaning jiyani – “norasmiy dafn marosimi”da oʻqib bergan sheʼrida Morrini navqiron sekvoyyaga mengzab, uni toʻqinlantirib yuborgan Marsha ham oʻsha yerda edi. Ular tunlari navbatma-navbat Morrining yonida oʻtirib chiqardi. Soʻnggi uchrashuvimizdan ikki kun oʻtib, Morri komaga tushib qoldi; shifokor uning istalgan payt joni uzilishi mumkinligini aytdi. Biroq u hech ketolmadi, tuni bilan oʻlim bilan kurashib chiqdi. Va nihoyat, toʻrtinchi noyabr kuni – yaqinlari birinchi marta uni yolgʻiz qoldirib, bir finjon qahva uchun oshxonaga chiqishganida, u nafas olishdan toʻxtadi. Morri bu dunyoni tark etdi.
99
Oʻylashimcha, Morri atay shu tarzda jon berdi. U boshqalarni qoʻrqitib yuborishni xohlamadi. Kimdir uning joni uzishiliga guvoh boʻlib, bir umr shu lahza taʼqibi ostida yashashini istamadi. Xuddi uning oʻzini onasining vafoti haqida telegramma yoki otasining jasadini shahar morgida koʻrganidagi dahshat bir umr taʼqib qilganidek. Menimcha, u oʻz yotogʻida yotganini, kitoblari, qaydlari va kichik hibiskus butasi uning yonginasida ekanini his qilib turgan. U bu dunyoni xotirjam tark etishni xohlagandi – xuddi shunday boʻldi. Dafn marosimi tongida shamol esib turar, havo nam edi. Oʻt-oʻlanlar hoʻl, osmon qaymoqrang tusda edi. Biz tepalikdagi yangi qazilgan qabr yonida turardik, hovuz suvining qirgʻoqqa urilayotgani eshitilib turar, oʻrdaklar qanotlarini qoqib suzib yurardi. Yuzlab kishilar marosimda ishtirok etishni xohlagan boʻlsa-da, Sharlotta marosim ixcham oʻtishini xohladi: faqat bir necha yaqin doʻstlari va qarindoshlari keldi. Ravvin Akselrod bir nechta sheʼr oʻqidi. Bolaligida poliomiyelit bilan ogʻrigani tufayli hali ham oqsoqlanib yuradigan Morrining ukasi Devid, anʼanaga koʻra, belkurakda qabrga tuproq tashladi. Morrining kuli qabrga joylashtirilgach, yon-atrofni koʻzdan kechirdim. Morri haq edi – ajoyib joy. Daraxtlar, oʻt-oʻlanlar va qiya tepalik. “Sen gapirasan, men esa eshitaman”, – degandi u oʻshanda. Morri aytganidek, u bilan xayolan suhbatlashib koʻrdim. Bu xayoliy suhbat rostdan ham tabiiydek tuyuldi. Beixtiyor bilagimga qarab, qoʻl soatimga koʻzim tushdi va buning sababini angladim: kun seshanba edi. “Tark etar onda ham kuyladi otam, Xonish kurtaklarga hadya etdi jon. (Bilardik bahor ham aylashin xirom Otamning qoʻshigʻin eshitgan hamon)...” Dafn marosimida Morrining oʻgʻli Rob tomonidan oʻqilgan sheʼr, muallifi – E. E. Kammings.
Xotima Baʼzan oʻtmishga boqib, keksa professorimni qayta uchratishimdan oldingi “men”imni – tamomila oʻzgacha insonni koʻz oldimga keltiraman. Oʻsha inson bilan suhbat qurgim keladi. Unga nimalarni qidirish va qaysi xatolardan qochish kerakligini aytgim keladi. Unga qarata, “Bagʻrikeng boʻl, jamiyat tomonidan targʻib qilinadigan qadriyatlar vasvasasiga uchma, yaqinlaring soʻzlayotganida, goʻyoki ular bilan soʻnggi marta suhbatlashayotgandek diqqat bilan tingla”, degim keladi.
100
Eng muhimi, men unga samolyotga oʻtirib, Massachusets shtatidagi Gʻarbiy Nyuton shaharchasida yashayotgan nuroniyni ertaroq – u xastalanib raqsga tushish qobiliyatini yoʻqotmasidan oldin borib koʻrishi kerakligini aytgim keladi. Bilaman, bu qoʻlimdan kelmaydi. Hech birimiz oʻtgan ishlarni oʻzgartira olmaymiz, allaqachon tasmaga muhrlangan hayotimizni ham qayta yashash imkonsiz. Ammo Professor Morri Shvarts menga bergan eng muhim saboq bu – hayotda “endi juda kech” degan tushunchaning mavjud emasligi. U soʻnggi nafasigacha oʻzini tarbiyalashda davom etdi. Morrining oʻlimidan koʻp oʻtmay, Ispaniyadagi ukam bilan suhbatlashishga muvaffaq boʻldim. Uzoq gaplashdik. Uning maʼlum masofa saqlash istagini hurmat qilishimni, men bor-yoʻgʻi oʻtmish xotiralari bilan yashash oʻrniga, aynan hozir xabarlashib turishni va u imkon berganicha munosabatlarimizni tiklashni xohlashimni aytdim. – Sen mening yakka-yu yolgʻiz ukamsan, – dedim men. – Seni yoʻqotishni xohlamayman. Seni yaxshi koʻraman. Shu paytgacha unga bunday gaplarni hech aytmagandim. Bir necha kun oʻtib, faks orqali xabar oldim. Xabar matni bosh harflar bilan yozilib, tinish belgilari pala-partish qoʻyilganidan u ukamdan kelgani bilinib turardi. “SALOM VA NIHOYAT TOʻQSONINCHI YILLARGA QADAM QOʻYDIM!”, deb boshlanardi xabar. U hafta davomida nimalar qilgani haqida yozib, bir juft latifa ham qoʻshib qoʻygandi. Xabar shunday yakunlangandi: Shu kunlarda jigʻildonim qaynab, ichim ketib yotibdi – megajin hayot. Keyinroq gaplasharmiz? Bemor Dumba Kulaverib, koʻzlarimdan yosh chiqib ketdi. Ushbu kitob gʻoyasi asosan Morriga tegishli edi. U kitobni “soʻnggi ilmiy ishimiz” deb atardi. Eng yaxshi loyihalarda boʻlgani kabi bu ish ikkimizni ancha yaqinlashtirdi. Morri bir necha noshirlar kitobga qiziqish bildirganini eshitib, juda quvongandi, biroq ularning hech biri bilan uchrashish unga nasib etmadi. Kitob uchun toʻlangan boʻnakning Morrining ulkan tibbiy xarajatlarini qoplashda foydasi tegganidan ikkalamiz ham mamnun edik. Aytgancha, kitob nomini Morrining kabinetida oʻtirib, bir kundayoq oʻylab topganmiz. U nom tanlashni yoqtirardi. Morri bir nechta nomlarni taklif qildi. Lekin men ““Morrining seshanba darslari”ga nima deysiz?” deb soʻraganimda, uning yuziga tabassum, yonoqlariga qizillik yugurganini koʻrib, shu nomda toʻxtalishimizni angladim. Morrining vafotidan soʻng universitet davridan qolgan kitob-daftarlarim joylangan qutilarni birma-bir koʻzdan kechirdim. Ular orasidan Morrining darslaridan biri uchun yozgan yakuniy nazorat ishimni topib oldim. Yozilganiga ham yigirma yil boʻlibdi. Muqovasining old tomonida
101
mening Morri uchun qalam bilan qingʻir-qiyshiq yozilgan mulohazalarim, uning ostida esa Morrining mulohazalari qoldirilgan edi. Meniki “Qadrli murabbiy…” deb boshlangan. Uniki esa “Qadrli oʻyinchi…” deb. Negadir har safar shu bitiklarni oʻqiganimda, uni yanada koʻproq sogʻinaman. Hayotingizda hech haqiqiy ustozingiz boʻlganmi? Siz hali ishlov berilmagan tosh boʻlsangiz-da, donolik bilan sayqallansa, noyob olmosga aylanishingizga ishonchi komil boʻlgan ustoz? Agar omadingiz kulib, shunday ustozni uchratib qolsangiz, vaqt oʻtib, albatta, uning yoniga qaytasiz. Baʼzan, shunchaki, xayolingizda. Baʼzida esa shundoqqina u yotgan yotoq yoniga. Keksa professorim hayotining soʻnggi darslari uning uyida, u mittigina hibiskus butasining pushti gullari toʻkilishini tomosha qilishi mumkin boʻlgan kabinet derazasi yonida, haftada bir marta oʻtilardi. Sinf seshanba kunlari yigʻilardi. Hech qanday darslikdan foydalanilmasdi. Fanimiz “Hayot mazmuni” deb atalardi. Unda professor boshdan kechirgan hayotiy saboqlar oʻqitilardi. Saboqlar davom etadi.