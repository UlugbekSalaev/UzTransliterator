Hakim baliqçining ōḡli
Qadim zamonda hakim baliqçi degan çol bor ekan. Hakim baliqçi Çangalzor degan bir qişloqdan uzoqroq joyda xotini va bir ōḡli bilan kun keçirar ekan. Ular turgan joydan sal nariroqda katta daryo oqar ekan. Çol har kuni erta bilan baliq oviga ketar, uşlagan baliqlari bilan tirikçilik qilar ekan. Ular juda kambaḡal bōlgani uçun heç kimga aralaşa olişmas ekan, boşqa kişilar ham ular bilan kam muomala qilişar ekan. Hakim çol bir kuni odatdagiça baliq oviga ketibdi. Daryoga boradigan yōl jarlik, baland-past bōlib yuriş juda muşkul ekan. Çol zōrḡa daryo labiga borib, biroz dam olgandan keyin baliq oviga kirişibdi. Juda kōp baliq ovlagandan keyin, tōrga oltin baliq tuşibdi. Baliqçi çol oltin baliqni qōliga olib, uni rosa tomoşa qilibdi. Keyin uyiga borib ōḡlini çaqirib:
— Ōḡlim, mana bu oltin baliqni podşoning vaziriga olib borib ber-da, tezda qaytib kel, — debdi.
Kampir esa nima iş bōlayotganini payqamay qolibdi. Çolning ōḡli baliqni olib çopganiça katta yōl bilan yurib, podşo saroyiga kirib boribdi. “Podşo nima-yu, vazir nima. Kel-e, podşoning ōziga bera qolay”, deb baliqni podşoga beribdi. Podşo heç narsa demay baliqni olib qola beribdi. Bola çopib uyiga qaytibdi.
Baliqçi çol ōḡlidan:
— Baliqni kimga berding, ōḡlim? — deb sōrabdi.
— Podşoga berdim, — debdi bola. Baliqçi çol juda xafa bōlibdi-da, heç narsa demay ōz işini qila beribdi.
Ertasi ertalab vazir podşo oldiga kelayotib, katta hovuzda çiroyli oltin baliqni kōribdi. Biroz tomoşa qilib, podşo oldiga kiribdi. Podşodan: “Hovuzdagi baliq qayerdan paydo bōldi?” deb sōrabdi. Podşo vazirga qişloq çetida yaşaydigan bir baliqçi çolning ōḡli keltirib berganini aytibdi. Vazir bolaning baliqni unga bermay podşoga berganidan jahli çiqib, qanday qilib bōlsa ham bolani ōldiriş payiga tuşibdi. Podşoga qarab:
— Podşohi olam, bu baliq yolḡiz bōlmasa kerak, buning albatta şerigi bōlişi kerak. Şu baliq hovuzga juda yaraşibdi. Şuning uçun bolaga baliqning şerigini topib keltirişni buyuring, — debdi.
Podşoga bu sōz juda yoqibdi-da, şu zahoti çolning oyoḡini yerga tekkizmay huzuriga keltiribdi. Podşo çolga:
— Sen şu baliqni qayerdan olib keltirgan bōlsang, uning şerigini ham qirq kun içida topib keltirasan. Bōlmasa dorga ostiraman, — debdi. Çol juda xafalanib uyiga qaytibdi. Ōḡlini çaqirib:
— Mana, sen baliqni vazirga bermaganing uçun boşimizga juda katta muşkul iş tuşdi. Şu qirq kunda oltin baliqning şerigini tutib olib borib podşoga bermasak, ikkovimiz dorga osilamiz, — debdi. — Endi buni bajarmay ilojimiz yōq. Ikkovimiz birga daryo labiga borib baliq ovlaymiz. Podşo qirq kun muhlat berdi, — debdi.
Çol ōḡli bilan birga daryo bōyiga borib biroz dam olgandan keyin baliq ovlaşga kirişibdi. Keçgaça juda kōp oddiy baliqlarni tutişibdi. Lekin oltin baliq uçramabdi. Ota-bola ōttiz tōqqiz kun baliq ovlaşibdi. Tōrga oltin baliq ilinmabdi. Çol bilan ōḡli: “Endi podşo bizni dorga osadi”, deb juda xafa bōlişibdi. Qirqinçi kuni ota-bola “Bir kunlik umrimiz qoldi”, deb, ōlişlariga işonib, oxirgi marta baliq oviga borişibdi. Keçgaça ov qilib, keçqurun bōlganda tōrga xuddi ilgarigi oltin baliqqa ōxşaş baliq ilinibdi. Ota-bola juda xursand bōlişibdi. Çolning qōli qaltirab, kōzidan yoşi selday tirqirab, ōlimdan qolganiga işonmasmiş. Ota-bola uyga qaytişibdi.
Kampir har kundagidek, çol bilan ōḡlim nima olib kelar ekan, deb tomga çiqib kutibdi. Çol bilan ōḡli kōrinmabdi. “Bugun qirq kun muhlat tamom bōldi. Baliqni tutib olib kelişmasa, çolim bilan ōḡlimdan ajralar ekanman” deb, tomning u yoḡidan-bu yoḡiga bezovta bōlib yuribdi. Uzoqdan çoli bilan ōḡli kōringaç:
— Oltin baliqni uşladinglarmi? —deb baqira beribdi. Çol kampir yoniga kelib baliqni kōrsatibdi. Ertalab bōlgaç, çol baliqni ōḡliga berib:
— Baliqni vazirga ber, — deb tayinlabdi. Bola podşo saroyiga jōnabdi. Podşo darḡazab bōlib:
— Bugun qirq birinçi kun, çolni topib kelinglar, — deb buyruq berib turgan ekan. Bola eşikdan baliqni kōtarib kirib podşoga salom beribdi va baliqni uzatibdi. Podşo sevinib baliqni ilgarigi baliq yoniga — hovuzga qōyib yuboribdi. Bola uyiga qaytibdi.
Ertasiga yana vazir podşo oldiga kelayotib, hovuzda bir emas ikki oltin baliq suzib yurganini kōribdi. Podşo oldiga şoşib kirib, baliqlarni tomoşa qilişni taklif qilibdi. Podşo bilan vazir boḡ oralab yurib hovuz yoniga kelibdi. Hovuzda bir-biridan çiroyli ikki baliqning suzib yurganini tomoşa qilişibdi. Vazir sōz boşlab:
— Podşohi olam, sizning boḡingiz juda ajoyib, heç qanday podşoda yōq. Endi şu boḡingizda bir narsa kam, u ham bōlsa, tilla hovuz, — debdi.
Podşo bir seskanib, keyin xayol surib qolibdi. Vazir:
— Ey, podşohi olam, devlar yaşaydigan falon mamlakatda tilla hovuz bor. Suvi buloqdek otilib çiqib turadi. Çetida oltin panjara, oltin kursi, hamma yoḡi oltin bilan qoplangan. Ōşa hovuzni olib kelib qōyilsa, boḡingiz bundan ham çiroyli bōladi, — debdi. Podşo:
— Buni kim olib keladi? — deb sōrabdi.
Vazir:
— Baliḡini topib kelgan odam olib keladi-da. Siz bundan ḡam yemang, faqat buyuring, xolos, — debdi.
Podşo odamlariga baliqçi çolning ōḡlini tezda topib kelişni buyuribdi. Ikki kişi bolani ōrdaga olib kelibdi. Vazir bolaga sovuqqina qarab “Endi bola ōladi” deb, podşoning sōziga quloq solib turibdi. Podşo bolaga:
— Devlar makonida oltin hovuz bor ekan. Sen şu hovuzni olib kelasan. Agar olib kelmasang, dorga osilasan, — debdi. Bola podşoga:
— Ey, podşohim, hovuzni ham olib kelib bōladimi? — debdi. Vazir:
— Podşoga gap qaytarma, badbaxt, — deb bolani quvlab çiqaribdi. Bola ḡamgin bōlib uyiga qaytib kelibdi. Çol bolani kōrişi bilanoq:
— Ōḡlim, baliqni yana podşoga bergan ekansan-da, — debdi.
Bola podşoning buyruḡini aytibdi. Çol ōylanib, ōḡliga uzoq tikilib qolibdi-da, keyin:
— Ōḡlim, endi podşo seni ōldirmoqçi bōlibdi. Sen podşo oldiga bor, podşodan bir temir hassa, bir temir kavuş, bir neça qōy, bir neça eşak sōra! Podşo sōzingni qaytarmaydi. Sen hamma narsani olib yōlga ravona bōl. Qōylarni boqib, çarçagan eşakni qōyib, yangisiga minib ket, — debdi.
Bola podşo saroyiga borib otasi ōrgatgan narsalarni sōrabdi. Podşo bola sōragan narsalarning hammasini beribdi. Bola ularni olib yōlga ravona bōlibdi. U ota-onasidan ayrilib, nima qilişini, qayoqqa borişini bilmay çōl-u biyobonlarga çiqib ketibdi. Yōlda qōylardan sōyib yeb, çarçagan eşakni qōyib, boşqasiga minib keta beribdi. Qōylar ham oxiri tamom bōlibdi, eşaklar ham yurolmay qolibdi. Bola nima qilişini bilmay, tavakkal deb temir kavuşini kiyib, temir hassasiga tayanib keta beribdi.
Yōl yurib, yōl yursa ham mōl yurib, oyoqlari qavarib, kiyimlari yirtilib ketibdi. Bir qirning tepasiga kelib, çarçab uxlab qolibdi.
Bola uyqusida ajoyib bir tuş kōribdi. Tuşida ola çopon kiygan, ōrta bōyli, oq soqolli bir mōysafid kelib bolaning holini sōrabdi. Bola çolga ōzining qayerga, nima uçun ketayotganini, qaçondan buyon çōl-u biyobonlarda sarson bōlib yurganini birma-bir aytib berib, yiḡlabdi. Çol:
— Yiḡlama, ōḡlim, senga yaxşilik qilaman. Lekin sen aytgan hovuz devlar qōlida. Buni sen ola olmaysan, — deb bolaning qōyniga bir dona yonḡoq solib qōyibdi va: — Mana şu yonḡoqni podşo oldiga olib borgin-da, hovuzni qayerga quray, degin. Şunda podşo senga dōq urib “Qani olib kelgan hovuzing”, deb joy kōrsatadi. Sen şu yonḡoqni podşo kōrsatgan joyga qattiq urasan. Hovuz tayyor bōladi, ōlimdan qutulasan, — deb ketibdi. Bola uyḡonibdi. Şoşib-pişib qōyniga qōl solib qarasa, yonḡoq turgan emiş. Bola xursand bōlib badanining, oyoqlarining oḡriḡini ham sezmay, orqasiga qaytibdi.
Bir neça kun yōl yurib ōz uyiga yetibdi. Qarasa, ota-onasini podşoning ikki odami haydab ketayotganmiş. Bola ota-onasini podşoning odamlaridan qutqazib, podşo oldiga ōzi boribdi. Podşo bolaga:
— Qani, hovuzni olib keldingmi? — deb ḡazabga olib baqiribdi.
Şunda bola pinagini buzmay podşodan:
— Hovuzni qayerga quray! — deb sōrabdi. Podşo bolaga:
— Ikkala qōlingni burningga tiqib kelib, yana uyalmay hovuzni qayerga quray deb sōraysanmi, — deb yana battarroq daḡdaḡa qilibdi.
Bu janjalni vazir eşitib, darhol yetib kelib, podşoga:
— Ey, podşohi olam, hovuz bōladigan joyni kōrsating-çi, bola nima qilar ekan? — debdi. Podşo:
— Mana şu yerga qura qol, — deb boḡning eng çiroyli yeridan joy kōrsatibdi. Bola qōynidan yonḡoqni olib, podşo kōrsatgan yerga bir uribdi. Darhol tilla hovuz tayyor bōlibdi. Hovuzning atrofi tilla panjara bilan ōralgan, hovuz ōrtasidan suv qaynab çiqib, har tomonga soçilib turganmiş. Podşo boşi osmonga yetib, baliqlarni şu tilla hovuzga qōyib yuborişni buyuribdi. Bola ikkala baliqni uşlab hovuzga qōyib yuboribdi.
Bolaning ōlmay qaytib kelganiga vazirning ḡazabi kelib, yana bolani biror işga buyurişni ōylay boşlabdi. Bola ota-onasi oldiga borib boşidan ōtganlarini aytib beribdi.
Vazir podşo oldiga kirib:
— Ey, podşohi olam, siz mening maslahatim bilan oltin baliq ham tilla hovuzga ega bōldingiz. Endi boḡingizda yana bir narsa kam, u ham bōlsa, falon mamlakatdagi pari qizni oldirib keltirsangiz, boḡingizda kamçilik bōlmaydi, — debdi. Podşo:
— Bu işni kim bajaradi? — debdi.
Vazir:
— Bu işni baliqni, hovuzni olib kelgan bola bajaradi-da, — debdi. Podşo tezda bolani topib kelişni buyuribdi. Navkarlar bolani dam ōtmay olib kelişibdi. Podşo bolaga:
— Sen ikkita işni bajarding, yana bir iş bor. Parilar mamlakatidan pari qizni olib kelasan, — deb buyuribdi.
Bola nima qilişini bilmasdan uyiga qaytibdi. Otasiga podşoning buyruḡini aytibdi. Şunda ōḡliga qarab: Aytganimni qilmay, ōzboşimçalik qilding, vazirga ber, desam baliqlarni podşoga berding, ana endi sendan vazir ōç olmoqçi. Mayli, yana podşodan bir neça qōy, eşak, temir kavuş, temir hassa sōrab olib, yōlga ravona bōl, — debdi. Bola podşo oldiga borib, otasi ōrgatgan narsalarni sōrabdi. Podşo hamma narsalarni beribdi. Bola qōy va eşaklarni haydab ketaveribdi. Yōl yurib, yōl yursa ham mōl yurib, bir qişloqqa yaqin yerga borib qolibdi. Qarasa, yetti yaşardan yetmiş yaşargaça qōliga nima ilinsa, şuni olib kun çiqar tomonga qarab çopib ketayotgan emiş. Bola bu odamlardan “Qayerga ketayotibsizlar?” deb şunça sōrasa ham heç kim javob bermabdi. Bir mahal yetti yoşli bir bola tōxtab:
— Qişloḡimizning butun mol-mulkini ōḡirlab ketgan ōḡri uşlanibdi. Şu vaqtgaça uni heç kim tutolmagan edi. Uni tutib olişganiga uç kun bōldi. Odamlar şuni ōldirişga çopib ketişayotibdi, — debdi.
Bola ham qōy va eşaklarini çoptirib ōşa tomonga ketibdi. Borib qarasa, olomon yiḡilgan, bir yerga dor tikilgan, haqiqatan ham bir odamning bōyniga sirtmoq solingan; katta-kiçik toş, sopol, ketmon, kosov, şunga ōxşaş narsalar uşlab ōḡriga yov nazar bilan qarab turganmiş.
Bola qōy va eşaklarini bir çetga qōyib, olomon orasidan ōtib, ōḡri oldiga boribdi. Bu ōḡri şunday odam ekanki, çopsa ot yeta olmas, qirqta qōyning gōşt-yoḡiga tōymas ekan. Lekin bōynidagi sirtmoḡi qattiq boḡlanganidan qimirlay olmay turgan ekan. Bola ōḡrini dorga osayotgan odamlarga qarab: “Ōldirmanglar, agar ōḡri bōlsa, menga sotinglar!” — deb qiçqiribdi. Avval kōpçilik olomon ōḡrini sotişga kōnmabdi, “Baribir yana ōḡrilik qila beradi. Yaxşisi ōldiramiz”, deyişibdi. Ōḡrini ōldirişga qança urinsalar ham ōldira olmabdilar. Bola qōy va eşaklarining hammasini berib, ōḡrini sirtmoqdan bōşatib olgan ekan, ōḡri ikki-uç marta xo-xolab kulibdi-da, yōq bōlib qolibdi. Bola olomon içida qōy, eşaklaridan ajralib, nima qilişini, qayerga borişini bilmay, dovdirab turib qolibdi, tavakkal deb temir kavuşini kiyib, temir hassasiga tayanib, bir tomonga qarab jōnabdi.
Ōḡri qoçib ketayotib ōz-ōziga: “U bola meni nima uçun ōlimdan qutqardi. Nima uçun men u bilan sōzlaşmay ketayotibman”, debdi-da, ketiga qaytib, bolani qidirib topibdi. Bolaga ōzining kimligini bildirmay, undan hol-ahvol sōrabdi. Bola bōlgan voqeani birma-bir aytib beribdi. Şunda ōḡri bolani yelkasiga mindirib çopib ketibdi. Tez orada ular baland bir temir qōrḡon yoniga borib qolibdilar. Ōḡri temir darvozani oçib, içkariga kiribdi. Qirqta qōyni sōyib, pişirib yeb, damini olgandan keyin bolaga:
— Men senga pari qizni topib olib kelib beraman. Sen şu yerda tur, — debdi va jōnab ketibdi. Ōḡri bir qança yōl yurib qizning makoniga yetibdi. Borib sekin eşigini taqillatibdi. Bir dev çiqibdi.
Ōḡri dev çiqişi bilan uni ōldiribdi. Içkariga kirib qirqta dev bilan olişib, ularni ham ōldiribdi. Yana içkaridagi bir uyga kirsa, bir çiroyli qiz ōtirgan emiş. Qiz kōp vaqtdan buyon odam kōrmaganligidan uning bu yerga qanday kelib qolganligini sōrabdi.
Ōḡri butun voqeani aytibdi, qizni bolaga olib kelib beribdi. Ōḡri qiz bilan bolaga ketiş uçun bir ot berib, jiloviga tegmanglar, debdi.
Bola qizga uni podşoga olib ketayotganini aytibdi. Birdan şamol, tōpolon bōlib qiz yōq bōlibdi. Osmonda uçta kaptar qizni kōtarib uçib, toḡdagi ḡorga kirib ḡoyib bōlibdi. Bola bu holni kōrib, nima qilişini, qizni qayerdan topişini bilmay qolibdi. Bu voqeani ōḡri sezib, haş-paş degunça yetib kelib, boladan kaptarlar qizni qay tomonga olib ketganini sōrabdi. Bola ḡorni kōrsatibdi. Ōḡri ḡorga borib:
— Pari, çiq bu yoqqa, — deb qattiq baqiribdi. Ammo pari ḡordan çiqiş yōlini bila olmabdi. Ōḡri qizga çiqiş yōlini ōrgatibdi. Qiz çiqqandan keyin:
— Men keta olmayman, devlar orqamizdan quvlaydi, — debdi.
Ōḡri qizga gap ōrgatib:
— Devlar kelgandan keyin ulardan: “Nima uçun odamzodning joni ōzida-yu, devlarning joni ōzida emas. Devlarning joni qayerda? — deb sōra, aytmasa yiḡla. Sōngra aytişga majbur bōladi. Uni bilib menga aytasan, — debdi.
Ōḡri bola yoniga qaytib kelibdi. Qiz devlar kelgandan keyin devlardan ularning joni qayerda turişini sōrabdi. Devlar avval şubhalanib, qizni ōldirmoqçi bōlişibdi. Keyin maslahatlaşib:
— Bu qizning qōlidan nima iş kelardi, — deb jonlarining qayerda ekanligini aytişibdi:
— Ōşa kōringan jar yoqasidagi çinor ostida bir buloq bor, buloq içida sandiq bor. Şu sandiq içida bizning jonimiz turadi. Çinorni borib tebratsa, suv içidan oltin baliq sandiqni dumi bilan çiqarib beradi.
Qiz buni eşitib olib, devlarga şarob quyib berib mast qilibdi. Devlar mast bōlgan vaqtda ōḡri kelibdi. Qiz ōḡriga eşitgan sōzlarini aytib beribdi. Ōḡri borib çinorni şu qadar jahl bilan tebratibdiki, çinor qulab ketibdi. Baliq esa dumi bilan bir siltab sandiqni çiqarib taşlabdi. Ōḡri sandiqni buzib, devlarning jonini olib, bola tomonga kelibdi. Şunda devlardan biri “voy belim” desa, ikkinçisi “voy boşim” deb yugurişib ōḡri oldiga kelib:
— Nima buyursang qilamiz, — deb oyoḡiga yiqilişibdi.
Ōḡri devlarga:
— Parini hozir topinglar, agar topmasanglar, hammangni ōldiraman, — debdi.
Devlar parini topib kelişibdi. Ōḡri qizga devlarning jonini berib, bola bilan xayrlaşib, ikkovini jōnatibdi.
Bola ōz mamlakatiga yetibdi. Podşo bolaning kelganini eşitib, qizni tezda olib kelib berişni buyuribdi. Bola qizni podşoga berişga rozi bōlmaganidan keyin, podşo askarlariga bolaning qōl-oyoqlarini boḡlab olib kelişni buyuribdi. Askarlar kelib bolaning qōl-oyoḡini boḡlayotganligini ōḡri sezib qolib, yetib kelibdi. Qiz esa devlarning jonini siqibdi, devlar ham darrov yetib kelibdi. Ōrtada qattiq uruş bōlibdi. Podşo yengilibdi.
Baliqçi çolning ōḡli mamlakatga podşo bōlib, pari qizga uylanibdi. Ōḡri esa ōḡriligini taşlab xizmatga kiribdi. Murod-maqsadlariga yetibdi.