Muqbil toşotar
Bir bor ekan, bir yōq ekan. Ōtgan zamonda Buxoro şahrida bir zolim podşoh bor ekan. Uning bir çiroyli qizi bor ekan. Uning nomi Mehrinigor ekan. Yuzining nuri oyni xira qilar ekan.
Mehrinigor çiroyli, kuçli va ḡayratli qiz ekan. Yuziga niqob tortib, xuddi yigitlar singari, yonida qiliç-qalqon osib, kōp vaqtini ovda ōtkazar ekan. Mehrinigor bir kuni sakkiz yuz yigit bilan ovga çiqibdi, yura-yura, bir toḡga yetibdi. Toḡ juda baland ekan, bir tomoni tōqay ekan. Toḡning bir çekkasidan bir çiroyli kiyik çiqib qolibdi. Mehrinigor yigitlarga qarab: “Mana şu kiyikni ōrtaga olinglar, uni tirikligiça tutişimiz kerak, kiyik kimning yonidan ōtib ketsa, şu odamga jazo beraman”, debdi. Sakkiz yuz odam har tarafdan davra olib kiyikka kamon taşlabdi. Kiyik çaqqonlik qilib malikaning yonidan ōtib ketibdi. Malika juda ḡazablanib, kiyikning ketidan ot qōyibdi. Yetib olib ōq otibdi, tegmabdi. Malika ot qōyib ketayotganida toḡning bir çekkasidan bir yōlbars çiqib, malikaga yuguribdi. Ot yōlbarsdan hurkib orqaga tislangan ekan, malika otdan yiqilib tuşibdi. Yōlbars malikaga yetişiga ikki qadam qolganda, yaqinda turgan çōpon toş bilan yōlbarsning manglayiga bir uribdi. Yōlbarsning boşi tars yorilib, yerga çōzilibdi. Çōpon yugurib kelib malikani ōrnidan turḡazibdi. Malika uyalib heç narsa deyolmabdi.
Şu vaqt sakkiz yuz yigit yetib kelibdi, malikani bu ahvolda kōrib hayron bōlişibdi. Çōpon beçora nima qilişini bilmabdi. Malika darhol otga minib, qōlidagi uzugini çōponga uzatibdi.
Malika saroyga qaytgandan keyin bir neça vaqtgaça ovga çiqmabdi. Endi gapni çōpondan eşiting.
Beçora çōpon malikadan ajrab qolgandan keyin uyiga bazōr yetib kelibdi. Qattiq kasal bōlib yotib qolibdi. Çōpon toḡ xalqining eng yaxşi kōrgan farzandi ekan, uning ism-laqabi Muqbil toşotar ekan. Muqbilning tōsatdan kasal bōlib qolganiga toḡ xalqi hayron bōlibdi.
Muqbil toḡ xalqining podasini boqib, uni yirtqiç hayvonlardan saqlar ekan. Çōpon har qanday yirtqiç hayvonni bitta toş bilan urib yiqitar ekan. Yirtqiçlar Muqbildan qōrqib, toḡ xalqining yaqiniga, poda boqiladigan yaylovlarga yōlamas ekan. Muqbil kasal bōlgandan keyin, yirtqiçlar toḡ xalqining mol-joniga hujum qila boşlabdi.
Muqbil toşotarning qartayib qolgan otasi bilan onasi bor ekan. Ular Muqbilning kasaliga kuyib yiḡlaşar ekan. Toḡ odamlari Muqbilni har kuni kōrgani kelişar ekan. Ular içida bir donişmand çol bor ekan. U bir kuni Muqbildan sōrabdi:
— Ōḡlim, sening kasaling unaqa-bunaqa kasal emas, işq kasali bōlsa kerak. Rostini ayt, bolam, bu dard senga qaydin keldi? Kimga oşiq bōlib qolding?
Çōpon yotgan joyida kōz yoşi qilib:
— Ey, ota, nimasini sōraysiz. Mening dardim tuzalmaydigan dardga ōxşaydi, — debdi.
Şunda çol yana:
— Jon bolam, yuragingdagi dard-hasratingni ayt. Agar sen yaxşi kōrgan qiz osmondagi oy bōlsa ham olib beramiz, — debdi.
Çōpon malikani kōrganini, uning uzuk berganini birma-bir aytibdi.
Çol yigitning dardi işqdan ekanligini bilib, bu sirni toḡ xalqiga aytibdi:
— Bizning Muqbil toşotarimiz podşoh qizi Mehrinigorga oşiq bōlibdi. Endi bunga biz iloj topişimiz kerak, bōlmasa Muqbilning dardi yana oḡirlaşadi, — debdi.
Toḡ odamlari ōylaşib turib:
— Podşoh qizini Muqbilga bermaydi, — deyişibdi. Keyin ulardan biri:
— Şunday bōlsa ham kişi yuborib kōramiz, bersa bergani, bermasa boşqa biror çora kōrarmiz. Muqbilni yo tilagiga yetkazamiz, yo podşohning ḡazabiga uçraymiz, — debdi.
Donişmand çol bir qança kişini ergaştirib, podşoh qiziga sovçi bōlib boribdi. Podşoh ularga qarab:
— Xōş, nima arzlaring bor? — deb sōrabdi.
Donişmand çol hamma voqeani bayon qilib, keyin:
— Şohim, biz sizga qulçilikka keldik, — debdi. Podşoh tutoqib ketib:
— E, nodonlar, mening qizimga senlar sovçi bōlib keldilaringmi? Bu qanday nomus, yo meni mensimaysanlarmi? — deb sovçilarni zindonga soldiribdi. Keyin laşkarlariga qarab:
— Hammangiz borib sahroyilarning mol-mulkini olib keling. Muqbilni tiriklayin tutib keltiring! — debdi.
Laşkarlar toḡ odamlarining mol-hollarini oç bōriday talab, kōp jabr-zulm qilibdilar. Muqbilning otasi hamma voqeani ōḡliga aytib beribdi. Şunda Muqbil:
— Hali meni deb beçora xalq şu ahvolga tuşdimi, — debdi-yu, palaxmonini yelkasiga osib, jang bōlayotgan joyga ot çoptirib ketibdi. Borib qarasa, podşoh laşkarlari hali ham xalqni ezib-yançib talayotgan ekan. Muqbil darhol ularga qarşi jang boşlabdi. Laşkarlarning allaqançasini qirib taşlabdi. Qolganlari ōrdaga qarab qoçişibdi. Borib podşohga arz qilişibdi:
— E, şohi olam, Muqbil toşotar juda zōr yigit ekan. Har qanday odamni bir muşt ursa, til tortqizmay ōldirar ekan. Bir qança laşkar ōldi, biz dargohingizga qoçib qutuldik.
Podşoh bōḡilib, butun laşkarini yiḡdiribdi, ōzi boş bōlib, jangga kiribdi.
Muqbil uzoqdan turib toş bilan laşkarlarning boşlarini uçiraveribdi.
Podşoh Muqbilga baravar kelolmasligiga kōzi yetib, unga mana şu xatni yuboribdi:
“E, pahlavon yigit! Qizimni senga berişga roziman. Lekin bir şartim bor: ikki qōlingda tōrttadan sakkizta yōlbarsni yetaklab kelasan. Agar şu şartimni bajo keltirsang, qizim seniki”.
Muqbil bu şartni qabul qilibdi, ammo podşohdan zindonda yotgan begunohlarni çiqarib yuborişni talab qilibdi. Podşoh bu talabni qabul qilibdi, zindondagilarni bōşatib yuboribdi.
Muqbil toḡ xalqidan rozilik olib, yakka ōzi yōlbars qidirib ketibdi. Yura-yura bir tōqayzorga yetibdi. Qamişzorda uxlab yotgan bir yōlbarsni kōrib qolibdi. Vaqtni qōldan bermay, bora solib uni bōḡibdi. Yōlbars ōrnidan turib Muqbil bilan olişa ketibdi. Muqbil yōlbarsni mahkam bōḡib olib, muşuk boladay qōlida ōynatib, bir-ikki marta yerga uribdi. Yōlbars gangib qolgandan keyin, tumşuḡiga behuş qiladigan dori tutib, uni huşidan ketkizibdi, burnidan buroz solib, yōḡon zanjir bilan daraxtga boḡlab, yana yōlga tuşibdi.
Yurib-yurib bir toḡga çiqibdi, unda yana bir yōlbarsga duç kelibdi. U bilan olişib, uni ham yengibdi: zanjir bilan bir katta daraxtga boḡlabdi. Şu yōsinda sakkizta yōlbarsni tutib boḡlabdi. Keyin ularning hammasini bir joyga yiḡib, birin-ketin huşiga keltirib, tepib-tepib qōrqitib qōyibdi. Yōlbarslar qōrqqanidan boşlarini quyi solib, dir-dir titrar emiş. Muqbil sakkiz yōlbarsni yetaklab yōlga tuşibdi, yettinçi kuni keçqurun qişloḡiga yetib kelibdi. Muqbilning ōlja bilan omon-eson kelganini kōrgan qişloq xalqi juda sevinibdi.
Muqbil erta bilan qōlida tōrttadan sakkizta yōlbarsni yetaklab, podşoh saroyiga boribdi.
“Muqbil toşotar şartni bajarib, sakkizta yōlbarsni yetaklab kelayotir”, deb hammaning yuragiga ḡulḡula tuşibdi. Odamlar uni kōrişlari bilan tōs-tōs bōlib qoça boşlabdilar. Yasovullar bu xabarni podşohga yetkazibdilar. Podşohni vahima bosib: “Men uni ōlib ketar deb ōylagan edim, attang, tirik qolibdi”, deb bir qança laşkar bilan Muqbilni kutib olişga çiqibdi. U noiloj bunday debdi:
— Balli, ōḡlim, balli! Şartimni bajaribsan. Endi qōlingdagi yōlbarslarni toḡga eltib, ōşa yerda terilarini şil. Bu işni qilib kelganingdan keyin senga yana bir şartim bor. Bu şartim şuki, Hotamtoyning boşini kesib keltirasan. Uning bitta yaxşi oti bor, şuni ham olib kelasan. Ana şundan sōng senga qizimni beraman.
Şohning va’dasida turmaganligi Muqbil toşotarga yoqmabdi. Muqbil ōziça ōylabdi: “Balki Hotam qaroqçi, xalqqa jabr qiluvçi kişidir. Bōlmasa uning boşi podşohga nima uçun kerak bōladi. Xōp, mayli, şunday ekan, ikkinçi şartni ham ōrniga qōyay. Şoyadki xalq zulmdan qutulsa”.
Sōngra Muqbil qişloqdagi yor-dōstlari bilan xayrlaşib, Hotamning boşi bilan otini olib kelişga jōnab ketibdi. Muqbil bir qalandar suratiga kirib safarga çiqibdi, tōrt oy deganda Hotamtoyning şahriga yetibdi. “Şu keça biron joyda qōnay”, deb ōylab borayotgan ekan, katta anhor bōyida qirq yoşlar çamasidagi bir odam otini yuvib turganini kōribdi. Muqbil undan:
— Hotam şahardami yo biror yoqqa ketganmi? — deb sōrabdi. Ot egasi javob beribdi:
— Hotamtoy şaharda. Yōl bōlsin, yigit. Musofirga ōxşaysiz. Bugun biznikida mehmon bōling, Hotamtoy oldiga ertaga borarsiz.
Muqbil ōziça: “Ayni muddao bōldi” deb sevinib, haligi odamning uyiga boribdi. Uy egasi Muqbilni yaxşilab mehmon qilibdi. Vaqt yarim keçadan oḡganda uy egasi Muqbildan sōrabdi:
— Yaxşi yigit, Hotamtoyda nima işingiz bor edi?
— Ha, zarur işim bor edi. Siz uni taniysizmi? Ōzi qanday odam?
— Ha, Hotamni taniyman, u şu şaharning kattasi bōladi. Şunday bōlsa ham boşqa şohlar singari taxtda ōtirmaydi, faqir singari xalq orasida yuradi. U kişida qanday işingiz bor edi? — deb yana sōrabdi uy egasi. Şunda Muqbil ança noqulay ahvolga tuşib, biroz jim qolibdi. Ōziça: “Hotamtoy xalq orasida yursa, fuqaroga yomonlik qilmasa, yomon odam emas ekan-da”, deb ōylabdi, keyin bunday debdi:
— Men juda hayron bōlib qoldim. Yurtimiz podşosining amri bilan Hotamning boşini olib ketgani kelgan edim. Gapingizga qaraganda Hotam juda bahodir yigit kōrinadi. Men endi u bilan maydonda qanday olişar ekanman?
Uy egasi Muqbildan:
— Hotam sizga nima yomonlik qilgan edi? — deb sōrabdi.
— Hotam-ku menga yomonlik qilgan emas, — debdi Muqbil. Sōngra Hotamni nima uçun ōldirgani kelganini birma-bir aytib beribdi.
— Siz bu keça yaxşilab dam oling, — debdi uy egasi, — erta bilan sizni Hotamga olib boray.
Muqbil uy egasidan minnatdor bōlib, uyquga ketibdi. Tong otibdi. Ertalab nonuştadan keyin Muqbil:
— Qani, Hotamning uyini menga kōrsatib qōying, — debdi. Uy egasi:
— Hotam men bōlaman. Podşoh aytgan otni bisotimda boşqa narsa bōlmaganidan, keça sōyib, sizga ovqat qildim. Siz oşiq yigit ekansiz, siz uçun bitta boş emas, mingtasi ham qurbon bōlsin, — deb Muqbil oldiga tiz çōkib, boşini tutibdi. Muqbil Hotamning mardligini kōrib, yiḡlab yuboribdi.
Sōngra bunday debdi:
— Yōq! Sizning boşingizni kesadigan qōlim qirqilsin! Podşoh qizini bermasa, bermay qōya qolsin. Men sizdek saxiyning qurboni bōlay!
Hotamning bir ōḡli bor ekan, otasiga qarab debdi:
— Mehmon tōḡri aytadilar. Baribir, siz boşingizni berganingiz bilan: “Bu boş Hotamniki emas”, deb uçinçi şart qōyişdan toymaydi.
Sōngra Muqbilga qarab:
— Otam siz bilan birga borsinlar, agar otamning boşi bilan sizdek muhtoj kişining hojati çiqadigan bōlsa, men mingdan mingga roziman, — debdi.
Ōḡlining sōzini Hotam ma’qullab debdi:
— Men bironta muhtoj odam hatto boşimni sōrab kelganda ham ayamayman, deb ahd qilgan edim. Endi murodimga yetdim.
Muqbil nima qilarini bilmay, noiloj Hotam bilan yōlga tuşibdi. Ular bir qança kundan keyin Buxoro şahriga yetib kelibdilar. Muqbil Hotamni taşqariga qōyib, ōzi podşoh saroyiga kiribdi. Podşoh Muqbilni kōrişi bilan darhol:
— Qani, Hotamning boşi bilan otini olib keldingmi? — deb sōrabdi.
— Hotam saxiy yigit ekan, bilmasdan men uning uyiga borib, mehmon bōlib qolibman. Bisotida boşqa narsasi bōlmaganidan otini sōyib, mendek bir musofirni mehmon qildi. Mening ahvolimni bilib, boşini qiliçga tutib berdi. Lekin men şunday mard, saxiy kişining boşini emas, ōzini tiriklayin olib keldim, — debdi. Podşoh:
— Qani Hotamning ōzi! — deb qiçqiribdi. Muqbil podşohdan Hotamni boşlab kelişga ijozat sōrabdi.
Podşoh boş qimirlatib ijozat beribdi. Muqbil Hotamni podşohga rōpara qilibdi. Hotam podşohga salom beribdi. Podşohning rangi qoçib, badaniga titroq turibdi. Keyin Hotam podşohga qarab:
— Siz yōqlagan Hotam men bōlaman, —debdi.
Podşoh Muqbilga qarab:
— Men senga “Hotamning boşini keltir”, degan edim. Sen buni tiriklayin olib kelibsan, — degan ekan, Hotam:
— Men ōz yurtimda boşimni bu yigitga tortiq qilgan edim, unamadi. Noiloj ōzim birga keldim. Mana, marhamat, boşimni kestiring, şu beçorani murodiga yetkazing, — debdi.
Podşoh Hotamni ōlimga buyuribdi. Jallod Hotamni olib ketayotganda Muqbil çidolmabdi: bir muşt urib jallodning yuzini teskari qilib qōyibdi, keyin podşohga ḡazab bilan:
— Sen qanday nomardsan! Şunday begunoh, mard, oliyjanob yigitni ōldiradigan bōlsang, qizingni bermay qōya qol! Agar ōylaganing odam ōldiriş bōlsa, Hotam ōrniga meni ōldir, — debdi. Podşoh tutoqib bōḡilibdi va Muqbilga qarab:
— Ōldirsam sendan qōrqamanmi! — deb jallodni çaqiribdi, Muqbilni ōlimga buyuribdi:
Şu payt içkaridan Mehrinigor yugurib çiqib, ōzini Muqbilga taşlabdi. Podşoh ḡazab bilan:
— Uni ham ōldiring! — deb buyuribdi. Şunda Hotam:
— Ey, xoin podşoh, senda rahm-şafqatdan asar ham yōq ekan, har qanday yirtqiç hayvondan ham battar ekansan! — deb yugurganiça borib, podşohga hujum qilibdi. Bunga qarşi podşoh qiliç ōqtalgan ekan, Hotam podşohning qiliçli qōlini mahkam uşlab, yuziga bir tarsaki uribdi. Podşoh taxtdan aḡdarilib tuşibdi. Hotam Muqbilga qarab:
— Taxtga çiqib ōtiring, yigit, — debdi. Xalq zolim podşohni urib ōldiribdi, el-yurt sōraşni Muqbilga topşiribdi. Sōngra Hotamning ōzi boş bōlib Mehrinigorni tōy-tomoşalar bilan Muqbilga olib beribdi. El-yurt tinç va farovon umr keçira boşlabdi.
Şunday qilib, Muqbil toşotar bilan Mehrinigor ikkisi murod-maqsadiga yetibdi.