Xulio Kortasar. Montekilyaning sōnggi kuni (hikoya)

Bunaqasini faqat va faqat bizning Peralta ōylab topişi mumkin – qoyil qoliş kerak unga! – tabiiyki har doimgidek tafsilotlarini hijjalab tuşuntirib ōtirmadi-yu, lekin bu safar odatiga xilof ravişda oçiqroq yōl-yōriq bera turib, bu ōḡirlangan maktub haqidagi latifaga ōxşaydi, deb işora qilib qōydi. Esteves avvaliga heç narsani anglamadi va keyin-çi, degandek davomini kutib Peraltadan kōz uzmay turaverdi. Biroq Peralta gapni kōpaytirgisi kelmay yelkasini qisib qōydi-da, unga boks musobaqasiga bilet tutqazdi. Esteves sariq rang uzra qizil tusda katta qilib yozilgan “uç” raqamini kōrdi, ammo undan oldinroq aniq-ravşan qilib yozilgan Monson-Napoles – buni endi kutmagandi! – degan nomlarga kōzi tuşdi.
– Ikkinçi biletni, – dedi Peralta. – Volterga yetkazib berişadi. Sen bellaşuv boşlanişidan oldinroq borib turasan (Peralta heç qaçon gapini ikki marta takrorlamasligini bilgani uçun Esteves jon quloq bōlib eşitardi). Volter esa asosiy olişuvdan avval ōtadigan bellaşuvning ōrtalarida keladi. Uning joyi, sening yoningda, ōng tomoningda, huşyor bōlib tur: oxirgi daqiqalarda şovqin-suron boşlanadi, hammaning yaqinroq ōtirib olgisi keladi, ana şu paytda yanayam işonç hosil qilib oliş uçun ispan tilida biron nima sōra. Uning xippilar yelkasiga osib yuradigan lattadan tikilgan xaltasi bōladi, ōşani ōrtangizga, ōrindiqqa qōyadi. Mabodo, stullar qōyilgan bōlsa polga qōyadi. Faqat boks haqida gapirasan, juda huşyor ōtir (quloḡing ding bōlsin), atrofingda meksikalik yoki argentinaliklar bōlişi mumkin. Paketni sumkaga solişdan avval tekşirib kōr.
– Volter sumkani oldinroq oçib qōyiş kerakligini biladimi? – deb sōradi Esteves. – Ha, biladi, – xuddi yoqasiga qōngan paşşani haydayotgandek yelkasiga qarab, javob qildi Peralta. – Lekin şoşilma, oxirroḡiga borganda heç kim atrofiga alanglamaydi, fikri-xayoli ringda bōladi, şunda solib qōyişga harakat qil.
– Arenada Monson qolganda hammaning kōzi ōşanda bōladi, şu paytdami? – dedi Esteves. – Yoki “Montekilya” qolganda, farqi yōq, – dedi Peralta. – Hol qōyib yurma taḡin. Birinçi bōlib Volter çiqib ketadi, sen odamlar tarqala boşlaganda boşqa tomondan ketasan.
U metroda “Dafans” stantsiyasiga ketayotganda hammasini yana bir karra xayolidan ōtkazib çiqdi. Vagonda odam kōp, kōpçiligi erkaklar, ortidan ular ham Estevesga ōxşab boks kōrgani ketişyapti, şekilli. Aksari Monson ikki marta urib enka-tenkasini çiqarib taşlagan, işongan toḡlari – Buttyaning şarmandali maḡlubiyatidan keyin taşvişga tuşgan va hali boksyorlarning revanş olişidan umidini batamom uzmagan frantsuzlar edi. Ehtimol, ular Monsonning qanday qilib bōlsa ham revanş olişiga haliyam işonişar, balki iç-içlarida, pinhoniy ravişda umidlarini uzişgandir. Lekin Peraltaga qoyil qoliş kerak, başarti ōzi kelib topşirdimi bu vazifani, demak, bekorga emas, biror jiddiy iş bōlsa kerak. Lekin nima bōlgan taqdirda ham bahonada şunday olamşumul bellaşuvni ōz kōzim bilan kōraman, har kimga ham nasib etavermaydi bunaqa omad, millionerlargina borişi mumkin faqat, menga ōxşaganlarga yōl bōlsin! Peraltaning ōḡirlangan xatga şamasini endi tuşundi, eh-he, Volter bilan boks musobaqasida uçraşişi kimning xayoliga kelibdi deysiz. Gap ularning uçraşuvida emas, uni Parijning istagan yerida ōtkaziş mumkin, bunaqa joy son ming – gap Peraltaning hammasini ipidan-ignasigaça ōylab, pişitib olişida! Ularni qarmoqqa ilintirişi mumkin bōlganlar, asosan, qahvaxona, kinoteatr, bitta-yarimtaning uyini mōljallaşi turgan gap, biroq, mabodo kimsan Alen Delon qurgan çodirga burunlarini tiqqudek bōlsalar bormi, ana unda kōring tomoşani. Ularning hunari ōtarmidi: jahon çempioni degan nomga da’vogarlarning bellaşuvi bōlsa, hazilakam işmi! Parijning manaman degan boyvaççasi borki, keladi, pul ketsa ketsin, obrō ketmasin – faqat manavinaqa sarḡiş biletlar bōlsa, bas, gazetalarda yozişlaridan ham bir hafta avval sotib tugatilgan!
Boringki – buning uçun ham Peraltaga rahmat – uni yo Volterni iziga tuşgan ayḡoqçilar har qança olḡir va uddaburro bōlmaydimi, ularni na kirayotganda, na ketayotganda yuzma-yuz kōrişmaydi. Metroda, avtobuslarda kelayotgan son-sanoqsiz işqivozlar izdihomi orasidan, qolaversa, bellaşuv boşlanişi yaqinlaşgan sari odamlar oqimi kamayiş ōrniga kōpayib borsa, ikkita işqivozga kim ham e’tibor berardi deysiz yo gapim notōḡrimi?
Voy tavba, Alen Delonning uçarligini! Tasavvur qiling, bir xaroba – taşlandiq maydonning qoq ōrtasida bahaybat kōçma çodir, u joyga boriş uçun osma kōprikdan ōtiladi, u yoḡiga oyoq ostiga taşlab qōyilgan taxtalardan yurib boriladi. Keçasi bilan şarros yomḡir quygan, hammayoq bilç-bilç loy, odamlar loy saçratmaslik uçun ehtiyot bōlib, sekin oyoq bosişadi. Metrodan çiqqaning hamono qadamingda rangli kōrsatkiçlar-u, “Monson-Napoles” degan ulkan afişa yōl kōrsatib turibdi. Qoyilman, Alen Delonga, şu kōrsatkiç belgilarni metroning daxlsiz devorlariga ham yopiştirişni eplabdimi, otasiga rahmat! Pulniyam rosa soçib taşlagandir-ov ōziyam. (Estevesning ōşa uddaburro tadbirkorga biroz ḡaşiyam keldi). Osmon qōlingda bōlsa, taşlab yubor-a! – ōz hisobidan boks bōyiça jahon çempioni unvoni uçun bellaşuv ōtkazyapti, brezentdan anovi bahaybat inşootni qurib qōyibdi, birni ōnga aylantiryapti, qisqasi, ana biznesu, mana biznes. Tahsinga sazovor emasmi, bunaqa uçraşuv – Monson bilan Napoles – bellaşuvni qarang, gap yōq, rang-barang afişalar-çi. Bundan taşqari metrodagi reklamalar – xuddi mana kōrib qōying işqivozlarni qanday kutib olişimni, deyayotgandek. Tantilikmi, ayting, ōḡil bolaning işi mana şunaqa bōladi, tōḡrimi, aks holda hozir ur-yiqit, tōpolonni kōrardingiz, loy-balçiq… e-e…
Esteves ayni paytida kelgan ekan: zal odamga tōlib bōlibdi. U eşik oldida bir lahza tōxtab, atrofga kōz yugurtirdi: politsiya maşinalari, oynalari parda bilan tōsilgan treylerlar, tōḡri çodirga olib kiradigan usti yopiq yōlkalar.
Boksçilar ōşayoqda bōlişsa kerak, deb ōyladi Esteves. Bizning Karlitos anovi yap-yangi, yaraqlab turgan oppoq treylerdaligi aniq. U şunga munosib, Napolesning treyleri narigi tarafdadir, ehtimol. Bu yerda hammasi joy-joyiga qōyilgan, şu bilan birga şoşa-pişa qurib taşlangani sezilib turardi. Tōḡri-da, kattaligini qarang, faqat brezentdan kōtarilgan yana! Pul bōlsa – çangalda şōrva, deb bejiz aytişmagandir?! Esteves ma’yusgina xōrsinib qōydi. Eng muhimi, kallani işlatib, tavakkal qilişdan qōrqmasang bōldi, oḡayni!
Uning ōrni gir aylanasi pişiq arqon bilan ōralgan ringga yaqin – beşinçi qatorda ekan, umuman tomoşagohga yirik raqamlar yozib belgilab qōyilgan oddiygina ōrindiqlar ōrnatilgandi. Ringga kelganda Delonning xizmatiga kōz tekkanga ōxşaydi, bu yoḡi ōrtamiyona tsirk şaroitidan ortiqça farq qilmas, tasavvurga siḡmaydigan darajada kalta yubkali yoş-yoş pattaçi qizlarni kōrgan odamning biror e’tiroz bildirişiga ōrin qolmasdi. Esteves garçi qaysi tomonga yurişi lozimligini bilsa-da, qizçalardan biri gul-gul oçilgança yoniga keldi va xuddi u bir savodsiz, biletda kōrsatilgan joyini topolmaydigan telba-teskari odamdek uni beşinçi qatorning boşlanḡiç qismigaça kuzatib qōydi. Esteves borib ōtirdi va ōzini beparvogina tutib, “uf” tortdi-da, qōlidagi gazetani varaqlaşga tuşdi. Keyin tagimga qōyib olarman, deb xayolidan ōtkazdi. Ōziça çamaladi: ōng tomonimga ōtiradi, pul bilan hujjatlar çap çōntagida, zarur paytda olib, tizzasiga qōyadi, şoşilmasdan, bamaylixotir, atrofga alanglamay turib, oçib qōyilgan sumkaga tiqadi.
Vaqt imillab ōtardi. Esteves Marisa bilan kenjatoyini esladi, hozir keçki ovqatni yeb bōlişgandir, deb kōnglidan keçirdi. Kenjatoyi uxlayotgan bōlişi ham mumkin. Marisa, ehtimol, televizor kōrayotgandir. Bugungi bellaşuvni kōrsatişsa, albatta kōradi. U, tabiiyki, şu musobaqa bōlayotganda ōla qolsa ham men ōşa yerda edim demaydi, keyinçalik, hammasi tinçib ketgandan keyin aytmasa, hozirça bu xususda oḡiz oçmaydi. Esteves esnab-esnab yana gazeta varaqladi. (Marisa boksni oxirigaça kōrsa bormi, Napoles bilan Monson haqida fikr bildira boşlaydi, ana unda kōr tomoşani, ōzingni tutib bera olasanmi – heç qaçon! Vetnamga oid xabarlar bilan politsiya ma’lumotlari e’lon qilingan sahifani sinçiklab qarab çiqqunça, zal deyarli tōldi. Orqa tomonida bir tōda frantsuzlar Napolesning imkoniyatlari xususida talaşib-tortişardi, çap tarafiga bir ḡalati nusxa joylaşib oldi. U raxi buzilmagan şimini ehtiyot qilib, ōrindiqni boşdan-oyoq paypaslab, kafti bilan siypalardi. Bir yigit bilan qiz joylaşgan ōrindiqlar yonida uç kişidan iborat ulfatlar ōtirar, biri olib, biri qōyib ispançalab meksika şevasida tinmay bidirlaşardi. Oçiḡi, Esteves ularning gapini sira tuşunmadi, biroq meksikalik işqibozlar tiqilib ketgandi: ularning Napolesi – buni qarang! – kelib-kelib Monsonning tojiga kōz tikkaniga ōlasanmi-qolasanmi? Estevesning ōng yonidagi bir neçta ōrindiq hali bōş turardi. Lekin kiraverişida odam ḡujḡon ōynar, qōli-qōliga tegmayotgan pattaçilar amal-taqal qilib tartib-intizomni saqlaşardi. Estevesning nazarida, ring kōzni olgulik yoritilgani va quloqni qomatga keltirib, pop-musiqa yangrayotganiga qaramay, tomoşabinlar xuddi bu şovqinni sezmagandek pinagini buzmasdi. Ularning nigohi zerikarli, boş bilan qaltis harakatlar-u, klinçga kirişdan boşqa tomoşasi yōq ilk bellaşuvda edi. Volter yoniga kelib ōtirgan paytda Esteves zalda, jillaqursa, uning yonida boksni çinakamiga tuşunadigan bironta işqiboz yōqligi, hammasi nodon gumrohlar-u, oliftagarçilikdan boşqasini bilmaydigan mirquruqlar ekani haqida xunobi oşib, ōylab ōtirardi. Ularga baribir, Monson bilan Napolesni kōrişsa bōlgani.
– Keçirasiz, – dedi Volter Esteves bilan ōziga ōxşab semirib ketgan erining tizzasiga yonboşlab olgan baq-baqaloq xotinning ōrtasiga suqulib kirar ekan.
– Qulayroq ōtirib oling, – dedi Esteves. – Ha, oson emas, bu frantsuzlar nozik ayollarni bejiz yaxşi kōrişmas ekan.
Volter miyiḡida kulib qōydi, Esteves bōlsa ming bir andişa bilan, xudo kōrsatmasin, kōk şimli nusxaniki tutib qolmasin, degan ōyda çap tomonga surildi. Pirovardida Volter bilan uning orasida ozgina joy oçildi-yu, Volter tizzasidagi sumkani olib ōrindiqqa qōydi. Ikkinçi juftlikning jangi boşlanib ketgandi – bunisi ham lanj. Şu çoq tomoşabinlar e’tiborini zalda paydo bōlgan bir tōda meksikaliklar jalb etdi, ularning boşlarida çarro va sombrero bōlsa-da, egnilaridagi kiyim juda başang edi. Albatta, bunaqa boylar uçun bitta samolyotda “ḡirr” etib Meksikadan Montekilyaga uçib keliş – karnayçidan bir puf. Hammalari ḡōlabirdan kelgan, kaltabaqay, bōyinlari tirsillagan va aft-başaralari xuddi Panço Vilyaning ōzginasi, baqir-çaqirlari avjida. Gōyo Napoles ringda yurgandek sambrerolarini irḡitişganiga ōlasanmi – birontasi ring tegrasidagi birinçi ōrniga borib ōtirolmaydi. Alen Delonni aytmaysizmi, uddaburroligini, hammasini bekamu-kōst hozirlab qōygan-a: tuyqus karnaylardan meksikaliklar korridasiga ōxşaş allaqanday kuy yangrab qoldi-yu! Oçiḡi, ular qadrdon musiqalarini eşitib, ruhlaniş tugul, hatto payqaşmadi ham. Esteves bilan Volter kōz uriştirib bir-biriga jilmayib qōyişgan çoqda rōparadagi yōlkadan “Argentina! Argentina!” degan hayqiriqlar yangradi va oldinda 5-6 ta oppoq sviter kiygan amma-xolalar boşlab kelayotgan olomon kōrindi-yu, bu izdihomning narigi tarafida Argentinaning ulkan bayroḡi favvoraning jōşqin suvlari yangliḡ havoga otildi. Mana şu tōda pattaçi qizlardan iborat tōsiqni yançib ōrindiqlar yoqalab pastga – tōḡri ring sari tuşa boşladi. Ringda pişirib qōyibdimi ularga! Yōq, baqirib-çaqirib ōpkalari xiyol bosilgaç, kalta yubka kiygan ofatijon qizlar kelib, oppoq tişlarini yaraqlatib, tirjaygança ularni devdek-devdek azamatlar yordamida yōl-yōlakay bir nimalarni tuşuntirgan kōyi ikki qator bōş ōrindiqlarga ōtqazib qōyişdi. Argentinalik ayollar maykasining ortiga katta-katta qilib, qora rangda “Monson” deb yozib qōyilgandi. Mana şu qiy-çuv, şovqin-suron boşqa tomoşabinlarning zavqini toşirar, tōlqinlantirar, ular ōzlarini tutolmay, ōrinlaridan turib ketgan va beixtiyor bularga taqlid qilgandek qiyqirişardi. Qolganlar esa ortiqça ahamiyat berişmasdi, boksçilarning millati frantsuz bōlmaganidan keyin nima qiziḡi bor dunyoni boşiga kōtarib baqirişni?! Uçinçi bellaşuvda boksçilar gladiatorlar kabi qōrquv nimaligini bilmay, ayovsiz olişardilar. Holbuki, Alen Delon bulardan heç qanaqa manfaat kutmagan va ularning narxini oşirib ham yubormagan bōlsa kerak. Rostdanam treylerda boks dunyosining çinakam nahanglari navbat kutib ōtirişgan, buning ustiga tomoşabinlar faqat ōşalar uçun bu çodirga kelişgan bōlsa, bu zanḡarçalarning ayovsizligi-yu, yovqurligidan nima foyda?
Daf’atan Estevesning eti jimirlab, tomoḡiga bir nima tiqilgandek bōldi. Mikrofonlardan tango sadolari taraldi, bu kuyni maestro Osvaldo Pugliyes orkestri ijro etayotgan bōlsa kerak. Ana endi Volter unga tikilib va qandaydir yaxşi kōrib qaragandek bōldi-yu, Esteves, hamyurtim, şekilli, deya tōlqinlanib ketdi. Umuman olganda, boksçilar şa’niga aytgan ikki-uç oḡiz tanbehni aytmasa, ular hali tuzukroq gaplaşgani yōq. Harqalay u yo urugvaylik, yo çililik. Lekin savol-javob qilişning hojati yōq. Peraltaning kōrsatmasi yodida hali – esi past odam ham esdan çiqarmaydigan qilib aytgan: yonma-yon ōtirasan – bir, ikkoving ham – tasodifni qarang! – ispan tilida gapirasan – ikki, keyin quyon – uç!
– Ana endi boşlanadi zōri! – dedi Esteves norozi ohangdagi qiyqiriq va huştaklarga e’tibor ham qilmay. Hamma ōrnidan turib ketgan, çap tomonda bōkirgan ovozlar, davomli qarsaklar yangragan, sombrerolar havoga uçgan… Montekilya yugurganiça ringga çiqib keldi, projektorlar nuri yanayam ravşanlaşgandek bōldi, lekin hamma ōgirilib ōng tarafga qaradi. U tomonda şovqin, besaranjomlik sezilmadi, guldiros qarsaklar va bir maromdagi ḡovur-ḡuvur ungaça zōrḡa yetib kelardi. Volter bilan Esteves ōtirgan yerdan ringni narigi burçagiga olib boradigan yōlka kōrinmasdi, kutilmaganda bir soniya sukunat çōkdi va ōşa zahoti ketidan quloqni qomatga keltirgudek hayqiriq yangradi. Ha, ana endi ikkovining ham ring tōsiḡining yonginasidagi Monsonga kōzi tuşdi: Monson ularga orqa ōgirib olgança guruh a’zolari bilan suhbatlaşib turardi. Napoles u tomonga kela boşladi, magnit çaqinlari ostida boş irḡab salomlaşdilar, sudya mikrofon tuşirişlarini kutayapti. Tomoşabinlar sekin-asta tinçib, ōrindiqlariga joylaşa boşladilar, faqat bitta-yarimta sombrero narigi tarafga uçib qolardi. Kimdir ermak topilganiga xursand bōldi şekilli, şlyapani havoda ilib olib, uçib kelgan tomonga uloqtirdi. Lekin tomoşa boşlanib ketgani bois qurmaḡur boş kiyimining bumerangga ōxşab ajabtovur tarzda orqaga qaytib ketişidek antiqa manzara heç kimning diqqat-e’tiborini jalb etolmadi. Çunki Jorj Karpente, Nino Benvenuti, Frantsiya çempioni Jan Klod Buttelar taniştirildi, tabrik sōzlari yangradi. Qarsaklar, fotokameralarning çaqmoqdek çaqnaşi tinmay, tez orada ringda heç kim qolmadi. Meksika madhiyasi tantanavor ohangda yangrab, sombrerolar yana havoda çarx urdi. Nihoyat, Argentina madhiyasi boşlanmasidan avvalroq kōkiş-oq ulkan bayroq kōtarildi. Esteves bilan Volter qimir etmay ōtirişar, ammo Estevesning yuragi uçişga çoḡlangan kaptardek potirlardi. Bunday qilişga haqqi yōq, bunday qilsa xato bōladi, nima keragi bor bunaqa qaltis işning? Yon-verida bironta argentinalik yōq ekan, xōp, yaxşiyam loaqal şunga e’tibor beribsan. Ularning hammasi bayroq kōtargança madhiyaning sōnggi satrlarini aytişyapti, kōkiş-oq enli mato u yoqdan – bu yoqqa şunçalik tez-tez ōtadiki, devdek azamatlar taşvişlanib uning ortidan yugurişadi. Boksçilarning ismi hamda vazni qançaligi e’lon qilinadi, sekundantlar ringga taklif etiladi.
– Kim yutarkin, a? – deb sōradi Esteves.
Boksçilar salomlaşgani qōlqoplarini tezgina uriştirib olişayotganida u yoş boladek tōlqinlanib ketdi. Monson boksçilardek qaddini rostlab turardi. Ōzini himoya qiliş niyati yōqdek uzun-uzun, ozḡin qōllari Montekilyaga nisbatan nimjonroq kōrinadi. Raqibi bōyi pastroq bōlgani bilan baquvvat, ana, qarang, ōzini sinab kōriş uçun ikki marta qōl taşlab kōrdi.
– Mana şunaqa ōt-olovlarga doḡman, kim-kim çempionga qarşi çiqqaniga qoyil qolaman, – dedi Volter. Uning ortida ōtirgan frantsuz esa kimgadir jon-jahdi bilan uqtirardi: Monsonning ustunligi – bōyida; yana sinovçi zarbalari zōr. Xōp, demak, Volterga ōt-olov boksçilar yoqarkan-da, argentinalik bōlganida bunday demasdi. Talaffuziga qaraganda, urugvaylik, bilmayman, Peraltadan sōrayman hali. Bir narsa ravşan: Volter Frantsiyaga yaqinda kelgan. Xotinini yelkasidan quçib ōtirgan baqaloq unga bir nima degandi, u şunaqayam tuşunarsiz javob berdiki, azbaroyi xudo, aççiḡi çiqqan frantsuz aftini bujmaytirdi va oldinda ōtirgan kişi bilan gapga tuşib ketdi. Napolesning zarbalari kuçli. Buning ustiga, aniq ekan, deya taşvişlandi Esteves. Ikki marta urganda Monson kalovlanib qolganidan ōşa zahoti durustroq javob qaytarolmadi. Urişga urdi, faqat xiyol ōtibroq – Esteves kōrdiki – ikkala zarbasi tegdi, lekin u qadar kuçli emas. Çamasi, Montekilya ōzining yagona ustunligi ketma-ket zarba bera olişida ekanini tuşunib yetdi, şekilli. Monson bilan gōyo qiliçbozlik qildi – befoyda, nega deganda bu yōl bilan Monsonni yengib bōlmaydi. Monson epçil, ōta abjir, şōnḡib zarbadan qoçişga juda mohir, şu bois Napolesning tillarda doston bōlgan hujumlari çoḡida xavfli zarbalar biron narsani hal qilişga qodir emasdi. Monson raqibining aft-başarasiga tōsatdan urib qoldi, yana, ketma-ket ikki-uç zarbalar yoḡildi. Orqada ōtirgan frantsuz esa jiḡibiyron bōlardi: “Kōrdingizmi, qōllari uzunligi uning yarim yutuḡi, deganmidim”. Ikkinçi raund Napolesning tōla ustunligi ostida ōtdi, zal nafasini içiga yutib tomoşa qilar, goh u yerdan, goh bu yerdan bitta-yarimtasi qiyqirib qolardi. Uçinçi raundda Montekilya bor kuçi mahoratini işga soldi. Xōp, mayli, ijirḡandi Esteves, bizning Karlitos hozir kōrsatib qōyadi. Burçakka siqib qōyilgan Monson birdan keskin tortilgan kamon yoyidan nogoh otilib çiqqan paykondek tasira-tusur zarbalar berişga ōtdi, çap-ōng qōli bilan ilon hamlasidek tez, çaqqon harakatga tuşdi-yu, yana arqonga suyanib qolmaslik uçun klinçga – Napolesning baquvvat bilaklari orasiga kirib oldi. Keyin, raundning sōnggi daqiqalarida ikkala tarafdan qaqşatqiç zarbalar yoḡildi, meksikaliklar yaktan, yakdil, ularning ortida baqir-çaqir, huştak tinmaydi, hamma ōrnidan turib olgan – kōriş kerak, şart, ōtkazib yuborma!
– Zōr tuşayapti-da ōziyam, bunaqasini birinçi kōrişim, ha-ha! – dedi Esteves. – Rost aytyapman – zōr!
Ikkovi kelişib olişgandek çōntagidan baravariga sigaret­ çiqa­rişdi-da, iljayib bir-birlariga uzatişdi. Volterning çaqmoqtoşi “şirq” etib yondi, Esteves sigaretini tutatib olayotganida bir qur Volterning yuz-kōziga qarab qōydi, e’tiborga loyiq biron esda qolarli ifoda kōrmadi: soçlariga oq oralagan, kōrinişdan ança yoş, jinsi şimda, egnida sportçilarning jigarrang kōylagi. Talaba yoki injener, deysan. Şoxi qayrilsa qayriladigan, lekin sinmaydiganlar toifasidan. Montevideo yoki Buenos Ayresda, ehtimol, Santyagoda dōstlaridan ayrilgan bōlsa bordir. Peraltadan sōraş lozim, darvoqe, nima keragi bor şuni, ular boşqa kōrişadimi, yōqmi, xudo biladi. Hammaning ōz yōli, hayoti bor, mabodo kōrişib qolişdi ham deylik, nima karomat qilib beradi? Uzoḡi bilan Montekilya hamda şu bugungi oqşomni eslaşadi, xolos – şumi haqiqat?! Meksikalik boksçi beşinçi raundda bōlmasa bōlmasinga ōtdi, hamma tik oyoqda, jazava içida baqirib-çaqirgan. Argentinalik va meksikaliklarni frantsuzlar orqada qoldirdi – boks musobaqasi şunisi bilan maroqli, esda qoladi, boksçilarga çikora, ular raqibining har bitta harakati, gavda burilişi-yu, ildam-ildamlik bilan ōynaşlarini ilḡardi. Esteves çiroyli, ta’sirçan, lekin besamar zarbalarga boy ekani beş-ōnta tōnkalarni e’tiborga olmasa, aksar tomoşabinlar diqqat bilan, tuşunib kōrayotganini anglab yetdi. Anovi ozçilik esa, ringda nimalar bōlayapti, jang qanday tus olayapti, boksçilar maqsadlariga qay yōl bilan erişmoqçi va buning uçun nimalar qilişyapti – bu xususda şaşvarni tuşunmasdi. Ringda esa hamon vazni yengilroq Monson kapalakdek uçib yurar, har xil masofadan jangga taşlanar, hujumni tobora kuçaytirar va raqibining tinkasini quritiş uçun yanada tezroq va ildamroq harakat qilardi; bu şiddatli va çaqindek tegib qaytuvçi zarbalarning zalvariga Montekilyaning doş berolmasligi borgan sari ayon bōlib borardi. Uning harakatlari sustlaşib, oyoqlari bir-ikki çalkaşib ketganiga qaramay jon-jahdi bilan taşlanar, lekin bu nomuvofiq, jangari usullar samara bermas, Monsonning çayir va uzun qōllari uni tōxtatib qolar, oqibat yana arqonning siltab-uloqtirib yuborişiga tayanib oldinga sapçir va tuyqus – tap – bir, tap-tap-tap – ikki – ketma-ket yoḡilgan zarbalar ostida qoldi. Xuddi uni tōrt kişi ōrab olgan-u, ayamay urayotgandek quloçkaşlab yondan iyagiga, peşonasiga, biqiniga – duç kelgan yeriga gurzidek urilgan muştlardan gandiraklab ketdi. Zang çalinganda Esteves yana çōntagidan sigaret olayotgan Volterga yuzlandi:
– Nima qilarding, bōlmaganga bōlişma, deganlari şu-da, – dedi Volter tutunni içiga tortib.
Bunaqa şovqin-suronda es-huşi bor odam gapirmaydi, çunki yonidagi hamrohimi, şerigimi, umuman gapini eşitmasligi aniq. Nima bōlgan taqdirda ham tomoşabinlar keyingi raund hal qiluvçi ekanini fahmlaşar – işqibozlar Napolesni olqişlab ruhlantirmoqda edilar. Uni ringda endi heç qaçon kōrmasliklariga işonçlari yuz foiz komil bōlayapti, deb ōyladi Esteves ularga açinib. Endi Monson oçiqdan-oçiq hujumga ōtdi, u bir qadam çekinmay, paysalga solmay, boşqa narsaga çalḡimay, raqibini tang ahvolga solib qōyganiga qat’iy işongan holda uning ustiga bostirib boraverdi – yuz-kōzi aralaş, gavdasining duç kelgan yeriga tuşayotgan son-sanoqsiz zarbalardan qoçiş uçun Napoles dam-badam kōzlarini çirt yumib suvga şōnḡiyotgan odamdek klingga kirib olmoqçi bōlib, Mensonni quçoqlab olaverardi. Tamom, deb kōnglidan keçirdi Esteves va qiziqib ketganidanmi, qadalib qolgan ringdan amallab kōzlarini uzdi-da, sumkaga qarab qōydi. Harakatingni qilib qol, odamlar ōzlaridan ortmay ōtirganida, ayni vaqti, aks holda ōrnidan turib olişsa sumkaga hammaning kōzi tuşişi mumkin. Napolesning başarasiga yana ikkita oḡir zarba tuşdi, u yana raqibini quçoqlab olişga talpindi, biroq Monson birdan ōrnini ōzgartirdi-da, ōzini yonboşga olgaç, qōli bilan urdi – xuddi tōqmoq bilan urgandek bōldi – ana endi çap oyoqlar, asosiysi oyoqlarda, Esteves buning nimaligini yaxşi bilardi. Montekilya oḡirlaşib, kalovlanib qolganini kōrdingmi, amallab arqondan sapçib uzilib çiqdi, lekin uning maşhur aniq zarbalari qani? Monson bōlsa bamisli raqsga tuşardi, ring uzra gir aylanib ōzini namoyiş qilayotgandek sakrab yurardi, orqaga jayrondek irḡişlab qoçar, qōl-oyoq, gavda harakatlarining uyḡunligi tahsinga loyiq edi. Daf’atan, tars-tart etdi-yu, ōng qōl bilan raqibining tōşiga tuşgan kutilmagan zarba hammasini bir lahzada hal qildi-qōydi. Jazava ummoni uzra yang­rayotgan hayqiriq va ōkirişlar tufayli zang tovuşini eşitgan eşitdi, eşitmagan eşitmadi. Illo, Esteves bilan Volter aniq eşitdi. Volter joyiga ōtirdi va sumkani tōḡrilab qōydi; Esteves esa şartta joylaşib oldi-da, paketni xaltaga solgaç, bōş qōllarini ringda nimalar yuz berganini haliyam anglayolmayotgan kōk şimli oliftaning burni tagida qizarib-bōzargança paxsa qila boşladi.
– Haqiqiy çempion şunaqa bōladi! – dedi past ovozda Esteves, bunaqa şovqinda baribir ming baqirsin, heç kim eşitmasligiga aqli yetsa-da. – Karlitos, bopla uni, azamat!.. – deb qiçqirardi.
U şoşilmay sigaretani tutatib olayotgan Volterga zimdan nazar soldi. Naçora, tan bermasdan ilojing yōq, çidamay kōr-çi, noilojga – nailoj! Yettinçi raund arafasida hamma zang urişlarini betoqat kutayotganida, nogahon oḡir sukunat çōkdi. Katta oq soçiq yoyilib keldi-da, “şalop” etib ring ōrtasiga tuşdi-yu, tomoşabinlar “uvv”, deb yuborişdi. Napoles ōz kunjagida mixlab qōyilgandek qilt etmay ōtirardi. Monson esa qōlqoplarini boşi uzra silkitgança ring markaziga yugurib çiqdi – mana buni çempion desa bōladi. U işqibozlar olqişiga javoban minnatdorlik bildirgan bōldi va tabriklagani ringga çiqqanlarning oḡuşida kōmilib ketdi. Sōnggi ōyin – final kutilganidek tugamadi, holbuki, bellaşuvning şunday tugaşi muqarrar edi. Montekilya taslim bōldi, tōḡriyam qilişdi. Hammasi tugadi, Montekilyaning quyoşi sōndi – zavolga yuz tutdi, ōzi ḡolib yoniga borib qōlqopi bilan uning yuzini silab qōydi, ular qōl uriştirib, ikki yoqqa ketişdi. Endi umrbod ringda uçraşmasalar kerak, deb ōyladi Esteves.
– Boksmisan boks bōldi-da, ōziyam, – dedi u sumkani yelkasiga osib olişga çoḡlangan Volterga. U oyoqlari uvişib qolganidanmi, çayqalib turardi.
– Biroz ertaroq edi, menimça, – dedi Volter. – Sekundantlari ruxsat berişmaganga ōxşaydi.
– Tōḡri qilişgan! Kōrding-ku, oyoḡida zōrḡa turibdi. Napoles kallasi butun boksçi, ōzi tuşunib yetdi.
– Tōḡriku-ya, lekin bunaqa darajadagi boksçilar oxirigaça tuşişi kerak, butunlay teskarisi bōlişi ham mumkin!
– Monson bilan “teskarisi” bōlmaydi! – dedi Esteves qat’iy qilib va birdan Peraltaning kōrsatmalari esiga tuşib, xayrlaşgani qōl uzatdi. – Tanişganimdan baḡoyat xursandman.
– Men ham… Omon bōling.
– Çao!
Esteves xotiniga bir balolar deb e’tiroz bildirayotgan baqaloqning ortidan çiqib ketayotgan Volterning ortidan kuzatib qoldi. Sōngra hafsalasizgina ōrnidan turib, erinçoqlik bilan beḡam-beparvo ketayotgan kōk şimli nusxaning ortidan yurdi. Yōlkaning adoḡiga dovur unga ergaşib bordi va yōllari ikkiga ajraldi. Yon-verida kimdir boksçilarning san’ati yuksak darajada ekanini uqtirib kelardi, biroq Esteves ayoldan kōzini uzmasdi – u erimi, dōstimi – engaşib quloḡiga bir nimalar deb şanḡillar, quçoqlab olar, bōynidan, yuzlaridan çōlpillatib ōpar edi. Agarda şu erkak biroz ḡalati bōlmasa, deb miyiḡida kulib qōydi Esteves, ayol uni emas, ōziga mahliyo etgan Monsonni quçib, ōpayotganini fahmlardi.
Puldan qutuldi, çōntagi bōşadi, endi erkin nafas olsa yaraşadi, iş xamirdan qil suḡurganday osongina hal bōldi – bemalol çor-atrofni kuzatiş mumkin – yoşgina, xuşrōy bir qiz nuqul hamrohining solinçagini çimçilab ḡaşiga tegayapti. Ana boyagi meksikaliklar, tarvuzi qōltiḡidan tuşgança ketişyapti, yarmigaça ōralgan Argentina bayroḡi hamon olomonning boşi uzra silkinayapti, ikki nafar italiyalik yigit bir-biri bilan kōz uriştirib olişdi-da, bittasi tantanali ohangda: “Gliela messo in culo”, deya hayqirdi. Boşqasiga esa bu gap yoqib qoldi-yu, oppoq tişlarini yaraqlatib işşaydi; eşik oldi tiqilinç; toliqqan odamlar osma kōprikdan horḡin odimlaşadi, yomḡir şivalayapti, osma kōpriklar odamlarning oḡirligidan çayqaladi, çōkkanga ōxşaydi. Narigi boşida esa kōprikning arqon yondoriga suyangan Peralta bilan Çaves çekib turişardi, ular Esteves bizni albatta kōradi, degandek kōzlari olma-kesak termay bamaylixotir turardi. Esteves çōntagidan sigaretini olib, uning yoniga keldi.
– Rosa dabdala qildi-yu! – dedi Esteves ular bilan qōl olişib kōrişarkan.
– Xabarim bor, – dedi Peralta hissiz. – Kōrdim.
Esteves hayron bōlib kōzlarini pirpiratib qaradi. Peralta bilan Çaves ikkovi kōprikka çiqib, olomonga qōşilib olişdi. Esteves ularning orqasidan boriş kerakligini tuşundi, oldinda Peralta, sal ortda Esteves kōprikdan tuşib, metroga eltuvçi katta kōçani kesib ōtişdi-da, nim qoronḡi, tor kōçaga burilişdi. Esteves bizni kōzdan yōqotib qōymadimikin, degan xavotirda Çaves bir-ikki ōgirilib qaradi, keyin tōppa-tōḡri borib maşinaga ōtirişdi. Oçiḡi, şoşiliş ularning xayoliga ham kelmasdi. Esteves Peraltaning oldiga ōtirdi, maşina asta qōzḡalib şaharning janubiy qismiga yōl oldi.
– Demak, sen şu yerda ekansan-da! – dedi Esteves. – Boksni yoqtirasan, deb sira ōylamagandim.
– Ōlib ketmaydimi! – dedi Peralta. – Monson bebaho bōlgan taqdirda ham, men har ehtimolga qarşi senga biron korihol bōlmasin, deb keldim.
– Unaqada hammasini kōribsan-da?! Volter şōrlik Napolesga…
– U Volter emasdi …
Maşina haliyam janub tomon yelib borardi. Allaqanday yettinçi tuyḡu bilan Esteves Bastiliya maydoniga emas, boşqa yerga ketişayotganini birdan his qildi. Buni ḡira-şira, tusmollab angladi, mabodo ertasiga yoki indiniga sōrab qolişsa qayerga borişganini aytib berolmas, gōyo Monson Montekilyaning emas, uning aft-başarasiga tōqmoqdek muştlari bilan urgandek bōlar, mana oqibati, u gangib, nimalar bōlayotgani va qayerga, qaysi tarafga ketişayotganini ilḡayolmasdi. Bir nimani sōraşga ham holi kelmasdi, u Peraltadan kōzini uzmay lom-mim demay kutardi.
– Biz seni ogohlantirişga ulgurolmadik, – dedi Peralta. – Aksiga olib uydan ança erta çiqib ketibsan, qōnḡiroq qilsak, “Marisa uyda yōq, qayerga ketganini ham, qaçon kelişini ham bilmayman”, dedi.
– Ozgina bōlsa ham piyoda yurgim keluvdi, – dedi Esteves. – Lekin bunday tuşuntiribroq gapir, nima bōldi?..
– Iş paçava, – dedi Peralta. – Volter ertalab uçib kelgan zahotiyoq Ormedan qōnḡiroq qildi, unga nima qilişi lozimligini tuşuntirdik, u boksga olingan bilet qōlimga tegdi, dedi. Bir sōz bilan aytganda, hammasi xamirdan qil suḡurgandek ketayotgandi. Yōlga tuşmasidan oldin Luçoning oldiga borganda qōnḡiroqlaşadigan bōldik – işonçliroq bōlişi uçun yetti yarimgaça kutdik – qōnḡiroq qilmadi. Oxiri ōzimiz Jenevaga telefon qildik, u boşqatdan boḡlanib, Volter Luçoning oldiga bormabdi, dedi.
– Ular Volterni aeroportdan çiqib ketayotganida qōlga olişgan, – dedi Çaves.
– Tuşundim, lekin kim unga… – deb gap boşlagan Estevesning nafasi içiga tuşib ketdi, – Nima gapligini birdan tuşunib qoldi, bōyinlari, çekkalarini qoplagan ḡaraq-ḡaraq ter kōylak yoqasi içidan oqa boşladi.
– Sakkiz soatga bormay içidagi neki sir bōlsa borini suḡurib olişgan, – dedi Peralta. – Isbot qilişning hojati yōq, bu nusxa ōzini qanday tutişdan tortib, nimalar qiliş lozimligigaça gullagan. Kōp narsadan xabardor edi. Ōzingdan qolar gap yōq. Ularning usulini bilasan, hatto Volter doş berolmagan.
– Ertaga bōlmasa indinga jasadini bironta xarobazordan topişadi, – Çavesning tovuşi horḡin va hissiz çiqdi.
– Endi buning ahamiyati yōq, – dedi Peralta. – Çodirga kelgunça, darhol gumdon bōlinglar, deb hammani ogohlantirişga ulgurdim. Manovi la’nati tsirkka kelayotganda ozgina bōlsin, umidim bor edi, lekin qarasam, ōşa kasofat yoningda ōtiribdi, rasvoi jahon bōpti, dedim içimda.
– Lekin keyin-çi, pulni olib ketayotganda, iloji yōqmidi? – deb sōradi Esteves.
– Yurdim. Orqasidan payt poylab.
– Oldinroq-çi, eşitgan zahoting..
– Nima qila olardim, – dedi Peralta. – Agar iş paçava ekanini bilib qolsa bormi – unaqasigayam, bunaqasigayam holiga voy. Şunaqa tomoşa kōrsatişi mumkin ediki… bir çekkadan qirişardi hammamizni, ularga kim homiyligini bilasan-ku!
– Xōp, keyin-çi?
– Taşqarida uç kişi kutib turgan ekan, bittasining qanaqadir ruxsatnomasi bor ekan. Qisqasi, men nima qilişimni bilmay turganimda, ular Delonning oḡaynilari bilan boyvaççalar uçun maxsus ōrab qōyilgan yerda maşinaga ōtirib jōnab qoldi. Hamma yoqda politsiya izḡib yuribdi. Xullasi kalom, Çaves kutib turgan kōprik oldiga qaytib keldim, bor gap şu! Maşinaning raqamini eslab qolişga eslab qoldim, lekin buning nima foydasi bor hozir?
– Şahardan çiqib ketyapmizmi? – sōradi Esteves.
– Ha, çekkaroqqa borib gaplaşib olişimiz kerak. Hozir eng asosiy muammo sen ekanligingni anglayotgan bōlsang kerak?!
– Nega men bōlarkanman?
– Çunki ōşa azamat seni tanib oldi, endi seni qidirib topiş payiga tuşişadi. Volterning işidan keyin jon saqlaşimiz uçun bironta “boşpanamiz” qolmadi.
– Demak, men ketişim kerak ekan-da! – dedi Esteves. U şunday dedi-yu, ōşa zamoni kōz oldiga xotini, bolasi keldi. Ularni qanday qilib olib ketadi yoki qaysi yurak bilan qoldiradi – boşi qotdi, fikri çalkaşib ketdi. Gōyo quloqlari ostida hafsalasi pir bōlgan olomon “Monson! Monson!” deb baqirayotgandek edi. Montekilyaning quyoşi botayotgan çoḡda ring ōrtasiga soçiq uçib tuşgunça anovi nusxa Montekilyani olqayotgandi. Qara-ya, omadsiz, bōş boksçining tarafida edi”. Keyin qayrilib ham qaramay hamma pulni olib ketdi. Indamasdan orqa ōgirib, bu bilan yengilganni yerga urgandek ketdi. Maşina daraxtzor orasiga kirib tōxtadi, Çaves motorni ōçirdi. Qoronḡulik qōynida çaqmoqtoşning oqiş-qizḡiş şu’lasi taraldi – Peralta sigareta yondirib oldi.
– Bundan çiqdi, men jōnab ketişim kerak ekan-da! – deya boyagi gapini davom ettirmoqçi bōldi Esteves. – Belgiya-pelgiyagami, u yerda kim borligini bilsang kerak balki…
– Agar yetib borolsang, qutuldim, deb hisoblayver, – dedi Peralta. – Ammo juda qiyin, Volterni kōrding-ku, hamma yoqda odami bor ularni. Osmondagi yulduzni benarvon urişadi.
– Meni tutişolmaydi!
– Volter-çi! Kim ōylabdi uni qōlga tuşadi-yu, hammasini gullaydi, deb. Sen esa Volterdan kōproq narsa bilasan. Mana şunisi çatoq.
– Meni uşlaşolmaydi! – deya takrorladi Esteves. – Ōzing bir ōylab kōr. Marisa haqida, ōḡlim haqida ōylaşim kerakmi axir? Ularni bu yerda qoldirib bōlmaydi, u itdan tarqaganlar ōç oliş uçun ham Marisaning boşini yeyişadi. Bir kunda ulguraman, hammalarini Belgiyaga olib ketaman ōzim bilan. U yerga borib kelgaç, qayerga ketib yaşaşni ōylab kōraman.
– Bir kun judayam kōp, – dedi Çaves butun gavdasi bilan burilarkan. Kōzlari qoronḡulikka oz-moz ōrgangan Esteves uning şamoyili va sigaret tortayotgan Peraltaning aft-angorini yaqqol kōrdi.
– Xōp, yaxşi, iloji bōldi, degunça ketaman, bōptimi? – dedi Esteves.
– Yōq, hozir ketasan, – dedi Peralta va asta tōpponçasini çiqardi.