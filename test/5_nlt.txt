Qulman Oçilov. Qōndoq (hikoya)

— Juma-ayef, — deydi xonasining eşigini qulflayotgan Orziqul aka.
— Labbay, — deyman men ham kalitimni çōntagimga solar ekanman.
-Umrning yana bir kuni ōtdi.
-Ōtganiga şukr.
-Yomon odamlar kamayib ketdi, — deydi endi hamrohim liftdan tuşayotganimizda. — Yōq, tag-tugi bilan quridi!..
“Yomon odamlar”ni qayerdadir eşitganmi, ōqganmi, yodimda yōq. Tilidan tuşmaydi.
-Yomonlar kamaysa, yaxşi-ku.
Javobim unga yoqmaydi. Mujmalroq tuyiladimi-ey. Tomiri tortişganday, boşini bilinar-bilinmas irḡab qōyadi.
Jaziramadan toliqqan şahar orom ilinjida boşpanasi tomon ōrmalaydi. Çilla.
Bir yildirki, Orziqul aka bilan tuz-namakmiz. Naşriyotimizning boş hisobçisi. Boşbux. Işga birga kelib, birga ketamiz. Tuşligimiz ham birga. Yoşimizda ōn yil farq bōlsa-da, ança apoq-çapoqmiz. Boşqalardan ōzini opqoçadi. Sinçkov tikiladigan katta-katta kōzlarida doim sezilar-sezilmas iste’hzo. Tundligi yōq, dami içida. Qalin soçlarining qorasidan oqi kōproq. “Işlay desam, madorim yōq, — deydi ba’zan. – Etak qoqib ketay desam — qarorim”.
Sezaman, boşbuximiz zerikadi. Nomini eşitsa ot hōrkadigan boşqarmaning taftişçisi sifatida yuzlab korxonayu taşkilotlarning kirim-çiqimini elkadan ōtkaziş qayda-yu, yigirma çoḡli odam rōzḡor tebratadigan naşriyotda çōt qoqiş qayda. Xonasiga kirib qolsam, dimoḡi çoq bōlib ketadi. Gurungdan oladi.
“Amerikada – SRU, Ōzbekistonda – KRU”, deb qōyadi. Men ōzimni tuşunmaganga solaman.
Izohi tayyor. Amerikada inson zoti Markaziy razvedka boşqarmasining, bizda esa Nazorat taftiş boşqarmasining nomini eşitsa, azroyilga duç kelganday tildan qoladi, deydi. Men ana şunday boşqarmada katta taftişçi edim.
Bir işni “yopganim” uçun sinamol ukaxonimiz ataganini konvertga solib kelgan ekan. Qōlidan olib, stolimning ḡaladoniga taşlaşim bilan eşik “şaraq” oçilib, tōrt-beş şavvoz kirib keldi. Keyin bilsam, ançadan beri izimga tuşib yurişgan ekan. Kinolardagidek. Qōlimga solingan temir kişanning muzdayligini eslasam, haligaça etlarim jimirlab ketadi. Baribir sir boy bermadim, uka. Boşliḡimiz meni taşlab qōymasligiga işonardim. Işonganim uçun damim baland edi.
Sōroqqa tutişdi: “Ayting, porani yana kimlardan olib, kimlarga berib turgansiz?”
“Faqat ōzim olib, ōzim yeganman”, dedim. Heç kimni sotmadim. Holing neçuk deb sōraşga yuragi dov bermagan boşliḡimizniyam.
“Qōrqmay aytavering”, deyişdi.
“Uç yaşarligimda qōrqadigan joyimni kesib taşlaşgan. Şundan beri Xudodan boşqa heç bir zotdan qōrmayman”, dedim.
“Endi qolganini bizga qōyib bering”, deyişdi… Kōryapsizmi, Jumayef? Ḡirromligimni kōryapsizmi! Beçora tergovçilarni yomonlaşga tilim oḡib ketayotganini sezyapsizmi?
“Erkakmisan, Muroduf?” — deydigan odam yōq. Rostda, qilḡiliqni qilgan ōzing. Yana birovlarga toş otişingga balo bormi? Şunçalik dono ekansan, qisibgina yur edi…
Akaning vaqt-bevaqt içkisi kelayotganini sezib, “bir qultumgina” quyib bermoqçi bōlsam, unamaydi. Taom mezboni bilan mazali, okasi, deydi. Siz butilkaning oldida mullavaçaday sipo ōtirsangiz. Men otga ōxşab qultillatib simirib yotsam… Yōq, bōmaydi.
-Içardim-u, planni bajarib qōyganman-da, — deyman men va jigarimni silab qōyaman…
Akaning ōz şiori bor: kam-kam, tez-tez va hamişa! Yana aytadiki, piyolaga quyib qōying, faqirning nasibasi kōzining oldida tursin!..
– Zap zamonlar ōtgan ekan-da, Juma-ayef! — Gapida davom etadi hamrohim bekat tomon bir-bir bosib borar ekanmiz. U boşmoḡiga yopişgan loyni tuşirmoqçi bōlganday, qadamini sezilar-sezilmas siltab taşlaydi. “Mafosil, — deb izoh bergan edi bir kuni ōz dardiga. — Turmadan qolgan esdalik bu, savil. Revmatizm”.
Bunday paytlarda umrining eng totli damlari – boşqarmada işlagan kezlarini eslab, hayajoni oşib-toşib ketadi:
— Qişloqdagi ota-onamni kōrib kelay deb, onda-sonda javob sōrardim. Sōrardimu bir haftasiz qaytolmasdim, deng. Qani endi Toşkentdan çiqişga ulgursam. Yangiyōldan ōtar-ōtmasimdan uç-tōrt “yomon odam” oldimni ōrab çiqardi: “Bir piyolagina çoyimiz bor, akajon. Uzoq safarga çiqibsiz. Ozgina dam olib keting!”. Yōq deb kōring-çi! Betkōrmas bōp ketadi. Ilojingiz qança. Tuşasiz. Ana endi, soya-salqin çoyxona. Ana endi, Çinozning tilloday tovlanib turgan baliqlari. Ana endi, içimlikning ming xili. “Yana bir qōlgina oling, akajon! Bu – oxirgisi! Dunyoning oxiriga yetib yuring, iloyo!..”
Uç soatlik yōlga uç kun deganda arang yetib borardim-a. Uç kunda-ya! Gulistonning kabobi, Jizzaxning somsasi, Qamaşining tandiri… “Yana bir qultumgina oling, akajon!..” Şofyorim bilan yegan içganimiz qança. Maşinamizga joylangani qança… Hay, endi aytaversam, bōladi, Juma-ayef. Çōntakka tiqilgani-çi! Berganning betiga qarab ōtirmasdik-da. Uh-hu!.. Bu şahardan unisiga, u tumandan nargisiga yapon imperatorini kuzatganday tantanli kuzatib qōyganlari-çi! Oldinda bir — maşina, ortimizda — kamida ikkitasi. Içi tōla “yomon odam”. Navbatdagi tuman çegarasida yana şunday bir kortej tiziladi. Yana ōşa gap: “Yana bir qōlgina oling!..” U içilgan araqlar, u yeyilgan ovqatlar…
Akaning oḡzi sōlakka tōlgani seziladi. “Qōlt” etib yutinadi. Pista pōçoḡi, qoḡoz, sigaret qoldiqlari tōlib-toşib yotgan çiqit qutiga tupuradi va nadomat bilan boş çayqaydi. Peşonasini silab qōyadi. Tepasida yahudiyning qalpoḡini eslatuvçi yarḡoḡi yaltirab ketadi:
— Ay-y, siz sōramang, men aytmay. Biz yemagan noma’qul buzoqning gōşti kam qolgan, uka. Çertsangiz betimdan qon tomardi. Endi ustixonimni sudrab yuribman. Hammasi ōtdi-ketdi. Hammasi! Qornimizdagi atalani yoḡ deb yurgan ekanmiz. Ōn yarim yil berişgandi. Yetti yilu uç oy, plyus ōn yetti kunu beş yarim soat qamoq azobini tortdik. Endi kunimiz manavu Qōqon aravaga qoldi.
“Qōqon arava” – avtobusga çiqamiz. Keç kirib qolgan bōlsa-da, tirband. Qiltiriqqina konduktor ayolning oylik çiptamizni kōrib ensasi qotadi. Kimdir akaga joy beradi. Sanjabsigaç, men ham yoniga ōtiraman.
-Qani endi, şu yerda avtobus tōxtatsa-yu, ikkita barzangi çiqsa. “Muroduf kim?” “Juma-ayef-çi?” deb hayqirsa. – Aka zavqlanib kuladi. — Sekin ōrnimizdan tursak. “Ikkalang ham avtobusdan tez tuş!” deb pişqirsa turma nazoratçilariday. Tuşsak. “Qōlingni orqaga qil!” Qilsak. “Yur bu yoqqa!” Ikkalamizni tōḡri “Bedana” kafesiga tomon haydasa. Biri — oldinda, ikkinçisi – ortimizda. “Imillama!” deb yelkamizga qōndoq bilan bir-ikki tuşirib qōysa ham mayli. Kafega kirsak. “Tayyormi?” deb hayqirsa barzangilar mulozimlarga. “Tayyor, xōjayin, tayyor!” Salqingina xonaga olib kirişsa, deng. Dasturxonda şōrakidan, tandir kabobgaça bor. Kōkatlar. Içimlik. Araqning tozasidan deysizmi. Pivoning muzdayidan. Hammasi meni iç, meni ye deb, mōltirab tursa. “Ōtir!” desa nazoratçilarning kattaroḡi. Ōtirsak. “Şu noz-ne’matlarni yeb, içib tugatmagunlaringça, kafedan çiqiş yōq. Qani boşla!..” Sekin dasturxonga qōl uzatsak. Barzangilar yana hayqirsa: “Qaltirama! Hammasining puli tōlangan!..” Bilasizmi men nimadan boşlardim?
Men yelka uçiraman.
-Pivodan. Muzdaygina pivodan boşlardim!..
Yutinib, sōng sekin qōşib qōyadi:
— Buyam bir gap-da. Noumid bandaning gapi, Juma-ayef… Bilaman, heç qaçon bunday bōmaydi.
-Bōlsa-çi? – deyman men va bōm-bōş avtobusning çang bosgan poliga tikilib qolaman. — Xudo beraridan qōymasin, aka!..
U, bunaqa afsonalarni kōp eşitganmiz, degandek kōzini yumib qōyadi.
-Ḡoyibdan beraman desa, heç gap emas, — deyman men dadillaşib. – Anaviga qarang.
-Hamyonmi? – sōraydi u tajjublanib.
-Huddi hudaş! Içidan bir dasta pul çiqsa nima qilardingiz, Orziqul aka?
-Nima qilardim? – U bir zum ōylanib turadi va çōçib ketgandek, ilkis javob beradi:
-Egasiga qōş qōllab topşirardim.
-Egasini topişning iloji bōlmasa-çi?.
-Topolmasam, maçitning ehson qutisiga taşlardim.
-Hammasinimi?
-Hammasini… Siz-çi?
-Men ōylab kōrardim, — deyman va turib, eşik oldidagi zinada yotgan qizḡiş hamyonni olib kelaman. – Kōraylik-çi, bir ziyofatga yetarmikan.
-Ana xolos!
Hamyonning yaltirab turgan qisma tugmaçasini şartta oçaman. Beşta beli bukilmagan yuztalik, uçta taşrifnoma çiqadi: “Nazira Xōjayeva. Advokat”.
-Xudo ōzi yetkazdi, — deyman. – Pivoxonlik oqşomiga marhamat, Orziqul Tōrayeviç! “Bedana”ga qaytganimiz bōlsin!..
Hamrohim yuzini oyna tomonga buradi:
-Qōlimgayam uşlamayman! Egasiga buyurmagan, tegasiga buyurmaydi. Advokat opaga telefon qiling. Bōmasa, ana, kondōxtir xotinga taşlab keting…
Hamrohim pastqam hovlilarning yonida avtobusdan tuşadi va oyna ortidan menga xorḡin kulimsiraganiça qōlini kōtarib qōyadi.