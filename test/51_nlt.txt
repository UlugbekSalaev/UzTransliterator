Oḡriqsizlantirişning oḡriqli zahmatlari

Inson yaralibdiki, unga dard-illat hamişa hamroh. Hatto ōzgalar nazdida eng soḡlom, bardam-baquvvat tuyulgan odamning ham goh u, goh bu muçasi oḡrib turadi. Oḡriq esa, organizmda ōta kuçli yoki yemiruvçi ta’sirlar tufayli rōy beradigan noxuş ruhiy-fiziologik holat, tibbiy tilda aytganda, himoyalaniş reaktsiyasi hisoblanadi. U kişini butun vujudida kasallik boşlaganidan yoki ayrim a’zolar vazifasi buzilganidan ogohlantiradi. Bu ōşa xastalik va nuqsonni tez aniqlab, tōḡri davolaş imkonini yaratadi. Ayni çoḡda, oḡriq sezgi va hissiy keçinma sifatida odamni iztirobga soladi, oromi va uyqusini ōḡrilab, iş qobiliyatini susaytiradi. Behad kuçayganida, markaziy asab, qon aylaniş, nafas oliş tizimlari faoliyati va moddalar almaşinuviga keskin  putur yetkazib, tanada qator ōzgarişlarni keltirib çiqaradi. Oqibatda lōqillovçi, sançuvçi, lovullatuvçi, simillovçi va boşqa oḡriqlar paydo bōladi.

Turgan gap, bunday noxuşliklar tibbiy operatsiya jarayonida har qaçongidan kuçayadi. Şu bois hozir ularni bartaraf etiş uçun organizmga ayrim narkotik moddalar yuborilib yoki elektr toki bilan ta’sir kōrsatilib, bemor çuqur uyqu holatiga keltiriladi. Natijada u es-huşini butunlay yoki qisman yōqotib, heç narsani sezmaydi, ixtiyoriy harakat qilolmaydi. Bu tibbiyotda narkoz (yunonça “karaxtlik”,”gapirolmay, dong qotib qoliş”) deb ataladi.

Binobarin, narkoz jarrohlik operatsiyasi paytida tanani oḡriqsizlantiriş uçun işlatiladi. U bugungi mukammal darajaga yetgunga qadar ōtmiş şifokorlari va tabiblari turli oḡriqlarni yōqotadigan, jilla qursa, birmunça bosadigan dori-darmonlar va usullarni yaratiş ustida uzluksiz boş qotirişgan. Ōz navbatida, bunday ezgu sa’y-harakatlarning kuşandalari ham istalgança topilgan. Masalan, xristan dini aqidaparastligida “Oḡriq — xom sut emgan bandaga gunohlarini yuviş uçun Xudo tomonidan berilgan, tanni tozalovçi va ruhni poklovçi jazo. Uni yengişga uriniş şakkoklikdir!” degan tuşunça hukmron bōlgan. Bu e’tiqodga ruju qōygan laqmalar gunohlardan foriḡ bōliş ilinjida a’zoi badanlarini temir çiviqlar bilan tilimlab, qonga botirişgan, ōta ketgan mutaassiblar ōzlarini oḡir jang aravasi ḡildiraklari ostiga otib, jon taslim qilişgan.

Yoki taḡin-da mudhişroq boşqa dalil. 1591 yili şotlandiyalik bir aslzoda xonim tabibdan tōlḡoq dardini imkon qadar yengillatişni sōraydi. Şifokor uning iltimosini rad etolmay, kerakli dori-dorimonlarni qōllaydi. Ayolning kōzi eson-omon yoradi-yu, quvonçi uzoqqa çōzilmaydi. Hayal ōtmay, qozilar uni gulxanda yoqiş haqida hukm çiqarişadi. Çunki ōşa kezlar “Ayol zoti tuḡruq azoblarini albatta tortişi şart, aks holda, Yaratganga şak keltirgan sanaladi!” qabilidagi tamoyil inson qadr-qimmatidan ustun qōyilardi.   

Bulardan qat’i nazar, oḡriqni yōqotiş borasidagi izlanişlar tinimsiz davom etavergan. Fidoyi şifokorlar dardmanlar, ayniqsa, operatsiya qilinadiganlar qiynalmasligi uçun har xil tadbirlarni qōllaşgan. Ba’zi joylarda operatsiya arafasida bemorga itning qatron aralaştirilgan quloq kiri yedirilgan. Yana bir usul uning boşiga kuçli zarba berib, vaqtinça huşsizlantirişdan iborat bōlgan. Bu muolajaga miyaning qay qismiga va qanday kuç bilan uriş zarurligini yaxşi biladigan mutaxassislar jalb etilgan. Londondagi kōhna şifoxonalardan birida esa tiḡ ostida yotganlarning oh-vohlari ōzgalarga eşitilmasligi uçun sadosi uzoq-uzoqlarga taraluvçi katta qōnḡiroqni çalib turişgan. U  bebaho yodgorlik sifatida hozirgaça saqlanib qolgan.

Vaqti-soati yetib, operatsiya çoḡi oḡriqsizlantirişning mōtadilroq yōllari joriy etilgan. Kōpinça arteriya qon tomirlarini qisib, bemorni vaqtinça karaxt qilib qōyişgan.  Şu zayl operatsiyani şovqin-suronsiz amalga oşirişgan. Arteriya iskanjadan bōşatilişi bilanoq xasta darhol ōziga kelgan. Qōzḡaluvçan asab tolalariga kuçli bosim ōtkaziş orqali oḡriqsizlantirişda esa operatsiyadan, çunonçi, qōl-oyoqni kesişdan oldin qon oqişini tōxtatiş uçun tomirlarni çōziluvçan boḡiç bilan çirmab boḡlaşgan. Illo, qattiq azob bergani tufayli davolanuvçilar bu usulga qat’iyan e’tiroz bildirişgan.

Tōḡri, ōrta asrlarda etni oḡriqni sezmaydigan qiluvçi dori-darmonlar topildi. Jumladan, spirtli narkoz amaliyotdan ōrin oldi. Afsuski, din peşvolari uni ham axloqqa zid, deb baholadilar. Alqissa, yangi vositadan faqat sartaroşlar va siniqçi tabiblar foydalana boşlaşdi. XV asrda tarkibida kişini gangituvçi moddalar mavjud, asosan mahkumlarni qatl etişda asqotadigan, xalqona ibora bilan aytganda, “la’natlangan içimlik” paydo bōldi. 1540 yili Paratsels uxlatiş xossasiga ega “şirin kuporos“ni ixtiro qildi. U oltingugurt nomini oldi.

Qisqasi, oḡriqsizlantirişning talay qadimgi çoralari goh e’tirof etildi, goh rad qilindi. Goh qayta tiklandi va yana yaroqsizga çiqarildi. Mana şunday beqarorliklar   oqibati ōlaroq, tibbiyot XIX asr boşlarida ham bu dardni rosmanasiga bartaraf etiş imkoniga ega emasdi. Ta’bir joiz bōlsa, fan oḡriq oldida ojiz edi. Jarrohlar ōzlari tayyorlagan aralaşmalarga ba’zan afyun qoradorisini, mandragora, zangpoya, mingdevona, hind naşasi, tsikuta (zaharli suv ōti), spirt qōşişardi-yu, şifotalablar dardiga tom ma’noda malham qōya olişmasdi.

Va nihoyat, ingliz kimyogari va faylasufi Jozef Pristli 1776 yili azot çala oksidini yaratdi. Uning Klifton şahrida tuḡilgan vatandoşi Xemfri Devi bu moddadan  oḡriqsizlantirişda foydalanişga ahd qildi. Şu maqsadda, endigina yigirmaga tōlganiga va  bilimi yetarli emasligiga qaramay, tadqiqotlar olib borişga kirişdi. Aql tişi milkini yorib çiqayotganidan azob çekayotgani sababli avval ōzida sinov ōtkazdi. Azot çala oksidini nafas bilan birga içiga yutdi. Mazkur tajribani muşukda ham sinab kōrdi. Pirovardida 1799 yili bu gaz odamni mast qilib, unga xuş kayfiyat baḡişlaşdan taşqari, oḡriqni ham yōqotişiga qat’iy işonç hosil qildi. Şunga kōra, uni sarxuşlantiruvçi gaz deb atadi.

Qarabsizki, yoş kimyogar va fizikning ḡaroyib ixtirosi yaşin tezligida butun Yevropaga tarqaldi. Kōpçilik kayf beruvçi antiqa ne’mat mazasini “totib” kōrişga oşiqar, afsonaviy hayotbaxş içimlik – “obi-hayot”ni topgan, ne-ne kimyogarlar uddalay olmagan işni qoyillatgan navqiron yigit şa’niga tasannolar aytişardi. Ammo Devi, garçi bir muddat jarrohga şogird tutingan esa-da, ōz kaşfiyotidan mazkur sohada ham bemalol foydalaniş mumkinligi xususida ōylab kōrmagandi. Şundanmi, “Ehtimol, uni faqat salgina qon ketadigan kiçik jarrohlik operatsiyalarida işlatiş joizdir” degan mujmal fikrni ōrtaga taşladi. Ahli ilm esa uning sōzlarini inobatga olmadi.

1828 yil aprelida ingliz şifokori Genri Gikmen Frantsiya qiroli Karl X ga azot çala oksidini ōlim jazosiga hukm qilinganlarda qōllaş taklifini kiritdi. Napoleon armiyasi boş jarrohi Larrey uni qōllab-quvvatladi. Lekin mamlakat Fanlar akademiyasi bu gazning zararli tomonlari ham borligini nazarda tutib, olim olḡa surgan ḡoyani rad etdi. Şu tariqa  oḡriqsizlantirişga xizmat qiluvçi yangilik uzoq vaqt e’tibordan çetda qolib ketdi.

1844 yili Şimoliy Amerikaning Xartford şaharçasida yaşovçi kimyogar Kolton azot çala oksidining foydali xususiyatlarini omma ōrtasida takroran namoyiş qildi. Şu asno sarxuşlantiruvçi gazni hidlab, dimoḡi çoḡlangan bir yigit çunonam yayrab-yaşnadiki, hatto yiqilib oyoḡini sindirib olganida ham oḡriqdan zorlanmadi. Bora-bora bu gaz barçaga birdek quvnoqlik ato etadigan, odamni allaneçuk harakatlar qilişga, ōziça nimalarnidir ḡuldirab-aljiraşga undaydigan vositaga aylandi. Alalxusus, sayyor artistlar, kōzboylaḡiçlar va voizlar ōz çiqişlarida undan unumli foydalanadigan bōlişdi.

Bu ajabtovur manzaralarning asl sababi mahalliy stomatolog Goratsiy Xoras Uellsni benihoya qiziqtirib qōydi. Çunki u har safar çirigan tişlarni suḡurarkan, mijozlarining voy-voylaşlaridan yuragi zir titrardi. Şu bois ōz jismida sinab kōriş yōli bilan sarxuşlantiruvçi gaz xossalarini sinçiklab ōrgandi. Oxiri u nafas bilan birga içga yutilsa, rostdanam oḡriqni qoldirişini aniqladi. Taxminini amalda isbotlaş uçun 1844 yilning 11 dekabrida uyiga hamkasbi Jon Ringni taklif qildi-da, sarxuş qiluvçi gazni qōllab, unga ōz tişini oldirtirib taşladi. Şu asno yengilgina sançiqni his etdi, xolos. Ayni yōsinda yana ōn beşta operatsiya ōtkazgaç, “Tişni davolaşda gullab-yaşnaş davri boşlanayapti!” degan muqim xulosaga keldi. Biroq bu kaşfiyoti bilan nafaqat tiş oḡriḡiga, balki başariyat asrlar bōyi çorasini izlagan boşqa xil oḡriqlarga ham davo topganini xayoliga keltirmadi…

U Bostonga kelgaç, kaşfiyotini qizḡin tarḡib qilişga kirişdi. Şu şaharda azaliy hamkasbi va şerigi Morton hamda doktor Çarlz Jeksonga uçraşib, tajribalarini ōrtoqlaşdi, yutuqlarini tibbiyot fakulteti pofessor-ōqituvçilari va talabalari bilan baham kōrdi. Bir kuni maşhur botanik Uorrenning taklifiga binoan, Tibbiyot jamiyatiga taşrif buyurib, izlanişlari samarasini kōpçilik kōz ōngida yana bir karra kōrsatişga çoḡlandi. Şunda favqulodda hodisa rōy berdi. Tajribaga rozilik bergan mijoz daf’atan vujudini çulḡagan kuçli oḡriqqa çidolmay, dod sola boşladi. Boisi, Uelss bu safar sarxuşlantiruvçi malhamni Kolton tavsiyasi bōyiça tayyorlagandi. Inçunin, me’yoriga yetmagan narkoz qisqa fursatda ta’sir kuçini yōqotib, olimlar hafsalasini pir qildi. Xoras jamoat oldida mulzam tortib, kulgiga qoldi.

Şu-şu Uelssdan omad yuz ōgirdi. U ōzi yaratgan narkozni tibbiyotga tatbiq etişga kōp urinsa-da, baribir, niyatiga erişolmadi. Boz ustiga, bu usulning istiqboliga, boşqalarni-ku, qōyavering, hatto ayrim taniqli şifokorlar ham hali-hanuz şubha bildirişardi. Masalan, frantsiyalik maşhur vraç Velpo 1839 yili operatsiyani oḡriqsiz ōtkaziş haqidagi orzuni heç qaçon uşalmaydigan xomxayolga yōydi. Qolaversa, şu orada paydo bōlgan efir va xlorofor oḡriqni bosişi jihatidan sarxuşlantiruvçi gazdan ança afzal bōlib çiqdi. Deboçasiga sil xastaligi va içak sançiqlarini yengillatişda inson koriga yaragan efirni 1846-47 yillarda amerikalik şifokor Uorren va rossiyalik buyuk jarroh Nikolay Pirogov narkoz sifatida işlatib, ayro-ayro holda operatsiya ōtkazişdi hamda ikkisi ham ijobiy natijalarni qōlga kiritdi.   

Tabiiyki, nozik ta’b Uelss bu yangliḡ raqobatlarga doş berolmadi. Aziyat çeka-çeka, bedavo asab kasalligiga çalindi. 1848 yil 24 yanvarda esa oyoḡining arteriya tomirini olmos bilan kesib, ōz joniga qasd qildi. Jafokaş olimning işini keyinçalik hammaslaklari  hisoblanmiş Kolton va Smit davom ettirişdi. Ikkalasi 1863 yildan e’tiboran sarxuşlantiruvçi gazni stomatologiyada dadil işlata boşladi. Ularning tajribasi oldin Amerikaga, keyin Yevropaga yoyildi. Bunda frantsuz va ingliz şifokorlarining hissalari beqiyos bōldi. Ular yangi narkozdan yirik va jiddiy jarrohlik operatsiyalarida, jumladan, kōkrak bezlarini kesib olişda faol foydalandilar.

Ōtgan asr boşida frantsuz jarrohi Vardrop oḡriqsizlantirişning yana bir usulni topdi. U suyak ōsmasi olib taşlanişi lozim bōlgan ayoldan oldiniga bir litrça qon oldi. Ayol karaxt holga kelgani bois operatsiya muvaffaqiyatli ōtdi. Vardrop bu tajribasini Vaterloo yaqinidagi jangda yaralangalar timsolida yanada boyitdi.

Xullas, vujud oḡriqlariga qarşi kuraşgan Uelss dil oḡriqlarini yengolmadi. Ōz mehnatlari mahsuli va rohatini kōrolmay, dunyodan armon-la ōtdi. Kelgusi avlodlar esa uning nomini ham, ilmiy yutuqlarini ham unutmadi. Zero, qaçonlardir kimlarningdir xatosi, kimlarningdir loqaydligi tufayli ma’lum muddat soyada qolgan, ōz sohibining umriga zomin bōlgan kaşfiyot bizning davrimizga kelib, yana davolaş işlarida keng qōllaniladigan bōldi. Qolaversa,  Nyu-Yorkdagi qabristonlardan birida ança burun qad rostlagan yodgorlik hozir ham qōr tōkib turibdi. Unga “Goratsiy Xoras Uells — anasteziya asosçisi” degan yozuv bitib qōyilgan. Xartfordda tiklangan mahobatli haykal poyidagi toşga esa “Goratsiy Uelss — 1844 yili oḡriqsizlantiriş usulini yaratgan” degan mangulikka daxldor ōyma sōzlar muhrlab qōyilgan.