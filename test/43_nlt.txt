Blez Paskal. Muhabbat – oliy saodat

IŞQ-MUHABBATGA OID MULOHAZALAR

Inson tafakkur uçun yaralgan. U uzluksiz, har lahza-soniya tafakkur yuritadi, mulohaza qiladi. Biroq baxtiyor qila oladigan bokira fikr-mulohazalar bilan xayoli hamişa band bōlsa, toliqadi va holdan toyadi. Inson yakrang turmuş tarziga moslaşmagan, unga xatti-harakat va faoliyat zarur. Boşqaça aytganda, xotirjamligini ehtiroslar tuḡyoni ōqtin-ōqtin bezovta qilişi zarur. Ularni jōşqin va teran ehtiroslar manbai — qalbidan topadi.

Muhabbat va izzattalablik — boşqa kōplab his-tuyḡular tajassumi hisoblanuvçi ikki asosiy insoniy his-tuyḡu. Bu tuyḡular xilma-xil ekanidan qat’i nazar. kōpçilikning e’tirofiça, ularni boḡlovçi-tutaştiruvçi xossalar mavjud. Aslida esa, ular, aksinça, ōzaro kuşanda, yov bōlmagan taqdirda ham bir-birini zaiflaştiradi.

Qançalar teran, qamrovdor aql-idrok, tafakkurga ega bōlmaylik, faqat yagona kuçli tuyḡuni his eta olamiz. Şu bois ham muhabbat, ham izzattalablik dardiga mubtalo ekanmiz, bu tuyḡu-xislatlarning har biri ōz kuç-qudratining atigi yarmini namoyon etadi, başarti biri ikkinçisiga monelik qilmaganida, deylik, ulardan bittasining qudrati tōlaligiça namoyon bōlardi.

Bu ikki tuyḡuning yuzaga kelişi ham, sōnişi ham yoşga boḡliq emas. Ular hayotning dastlabki lahzalaridayoq paydo bōlib, inson qalbiga umrbod hamrohlik qiladi. Biroq otaştalab-yolqintalab bōlgani uçun odamlar yoşlik-navqironlik yillarida ularga kōproq moyil bōladilar va şu bois umr ōtgani sayin his-tuyḡular ōtmaslaşib boradiganday taassurot paydo bōladi, holbuki, bu kamdan-kam rōy beradi.

Inson hayoti açinarli darajada qisqa. Dunyoga kelgan lahzadan hayot hisob-kitobi boşlanadi. Menga qolsa, inson hayotini aql-idrok, tafakkur qiliş qobiliyati şakllangan – fahm-farosat, aql-idrok bilan iş tutadigan palladan, odatda kamida yigirma yoşdan hisoblagan bōlardim. Bu yoşgaça boladan farqimiz yōq, bola-bolakay esa hali tōla-tōkis inson degani emas.

Dastlab mehr-muhabbat, keyinçalik esa izzattalablik hukmronlik qiladigan hayot qançalar baxtli-ya! Tanlaş imkoniyati bōlganida, boşqaça hayotni xayolimga ham keltirmagan bōlardim. Qalbimizda toki otaş-alanga gurillar ekan, işq-muhabbat iskanjasida bōlamiz, biroq ertami-keçmi alanga sōnadi — ōşanda izzattalablik uçun tasavvurga siḡmaydigan ufqlar oçiladi! Jōşqin hayot favqulodda tafakkur sohiblariga nasib etadi, oraliq-arosatdagilarga bunday hayotning qiziḡi yōq; jamiki sa’y-harakatlarni sodir etişda maşina singari iş tutişadi. Şu bois hayotining avvalida işq-muhabbatga mubtalo bōlib, yoşi ōtinqiragaç, izzattalablik domiga tuşadigan inson his qilişi mumkin oliy baxt-saodatga erişadilar.

Insonning aql-idroki, tafakkuri qançalar kuçli bōlsa, his-tuyḡulari ham mutanosib ravişda kuçli, ōtkir bōladi. Axir ehtiroslar – garçi taşqi sababi tana bilan boḡliq bōlsa ham, aslida tōla-tōkis aql-idrok tafakkurga mansub tuyḡular va fikr-mulohazalar; demak, ularda aql-idrokka yot-begona heç vaqo yōq, binobarin, ular tafakkurga mutanosib. Bu ōrinda faqat jōşqin ehtiroslarni nazarda tutyapman. Boşqa his-tuyḡular esa iztirobli mavhumlikni yuzaga keltirib, aksariyat qorişiq bōladilar; biroq kuçli aql-idrok sohiblari heç qaçon bunday holatga tuşmaydilar.

Qalban buyuklik — uluḡvor qalb barça jihatlarda ōzligini namoyon etadi.

Ba’zan sevişning hojati bormi, deya sōraydilar. Bu haqda savol-sōroqqa heç ōrin yōq, buni his etiş, boşdan keçiriş lozim. Odamlar seviş-sevmaslik haqida mulohaza qilmaydilar — istak-xohiş, mayllariga amal qilib, biron şubha-gumon tuḡilişi hamono laqqa tuşadilar.

Aql-idrok, tafakkurning ravşanligi-tiniqligi ehtiroslar bokiraligiga zamin hozirlaydi, şu bois teran va ravşan aql-idrok sohibi qizḡin, jōşqin dili bilan seva oladi va muhabbatiga hamişa imoni komil.

Ikki xil aql-idrok mavjud: birinçisi geometrik aql-idrok, ikkinçisini esa nazokatli xafif aql-idrok deyiş mumkin.

Dastlabki aql-idrok sohibi narsa – aşyo-predmetni turli tomonlardan sinçiklab kōzdan keçiradi. Ikkinçi xil aql-idrok sohibi esa şunday oqilona mulohaza sohibiki, sevadigan odamining kōplab jozibador xislat-fazilatlarini bir qaraşdayoq ilḡaydi. Uning ōtkir nigohi qalbgaça yetib boradi, natijada lahzalik imo-işoralar vositasida qalbdagi keçinmalarni payqaydi.

Har ikki xil aql-idrokni umumlaştira olgan şaxs işq-muhabbatdan naqadar lazzatlanişini tasavvur qiliş qiyin! Axir u nainki aqliy kuç-quvvat, balki oşiq-ma’şuq bir-biriga muhabbatini ḡoyat nafosat bilan izhor eta olişi uçun zarur oqilona aql-idrok sohibi.

Biz qalbimizda muhabbat bilan dunyoga kelamiz. Aql-idrokimiz takomillaşgani sayin mehr-muhabbatimiz şakllanib, jozibador gōzallik – nafosat asli qanday ekanini heç qaçon uqtirmaganlaridan qat’i nazar, ōzimiz jozibador — gōzallik hisoblovçi siymoni sevişga undaydi, da’vat etadi. Binobarin, yolḡiz muhabbat uçun dunyoga kelganimizga kim ham şubha qilardi? Ōzimizdan yaşiriş bema’nilik: biz hamişa sevamiz, hatto işq-muhabbatdan nafratlanganday bōlsak ham, aslida muhabbat qalbimizning qa’rida yuzaga çiqiş uçun payt poylaydi. Illo, muhabbatsiz bir lahza ham yaşay olmaymiz.

Inson yolḡizlik yukini kōtara olmaydi; binobarin u sevadi,– demak, mehr-muhabbatini baxşida etadigan manba-siymo topişi zarur. Faqat jozibador gōzallik sohib-sohibasi şunday manba bōla oladi; uning ōzi — barça ilohiy narsa-aşyo — mavjudotlarning gultoji bōlgani bois yon-atrofda qidirayotgan jozibador — gōzallik namunasini ōz qalbidan topişi kerak. Uning nişonalarini, xohiş-istak bōlsa bas, har kim ōz qalbidan topadi. Taşqi narsa – aşyolar bu namunaga mos keliş-kelmasligiga binoan odamlar ōzlari uçun har bir narsa – aşyoga nisbatan gōzal va xunuk tuşunçasini hosil qiladilar. Lekin garçi inson ōz “Men”ining sarhadlaridan yorib çiqqani hamono yuzaga keluvçi çeksiz bōşliqni tōldiriş uçun vosita qidirganidan qat’i nazar istalgan narsa – aşyo bilan qanoatlana olmaydi. Uning qalbi ufqlari juda keng; şu bois axtarayotgan allanarsa loaqal unga ōxşaş yoki yaqin bōlişi talab etiladi. Şuning uçun u tanlaydigan jozibador gōzallik nainki uyḡun, balki ōxşaş bōladi. Bu uni turli jinslar doirasiga doxil-oşna etadi.

Bu haqiqatni ona tabiat qalbimizga şu qadar aniq – qat’iy muhrlaganki, bunday gōzallikni qabul qiliş, anglaş, idrok etiş uçun na san’at, na biron-bir bilim-malaka talab qilinadi; aftidan, qalbimizda uning uçun alohida maxsus joy mehrob – taxt ajratilgan-u, u bōş qolmasligi kerak. Buni ifodalaş-ta’riflaşdan his etiş oson. Tabiiy tuşunça, fahm-farosatining nigohini xiralaştirib, ularni nazar-pisand qilmaydigan kimsalargina buni payqamaydilar.

Umumiy jozibador gōzallik ḡoya tuşunçasi qalbimizga teran muhrlanganidan qat’i nazar gōzallik – nafosatga oid tasavvurlarmiz afsuski, bir xil emas, lekin buning yolḡiz sababi mayl-iştiyoqlarimizga borib taqaladi.
Illo, bizga şunçaki gōzallikning keragi yōq — biz uçun yana qator jihatlar muhim bōlib, ular biz kōproq nimalarga moyil ekanimizga boḡliq va şuning uçun aytiş mumkinki, har bir inson ōziga xos va mos, alohida gōzallik
timsolini yaratib, uning tajassumi bōlgan siymoni tōrt tomondan axtaradi. Bunday gōzallik timsoli aksariyat ayollar bōladi. Erkaklarning es-huşiga yolḡiz hukmronlik qilgan holda ōzlariga xos yohud ōzlari qimmatli bilgan gōzallik belgilari – nişonalari-xossalari bilan gōzallikka oid erkaklar tasavvurini tōldiradi; boşlanḡiç gōzallik ḡoyasi-tuşunçasiga kōngillari tusagan xossalar bilan qōşimçalar kiritadi. Şu bois oç malla ranglilar davru davroni va qoramtir jononlar asri bōladi, va şunga mos ravişda, ayollarning unday yoki bunday kōriniş kasb etişni afzal bilişlariga binoan erkaklarning ham didi ōzgaradi.

Gōzallikka oid tuşunça-tasavvurimiz hatto biz yaşaydigan mamlakatdagi rasm-rusumlar va urfga ham boḡliq. Rasm-rusum, urf-odatlar ehtiroslarimiz ustidan hukmronlik qilişi kişini hayratlantiradi. Bundan qat’i nazar, har bir insonning gōzallikka oid şaxsiy tuşunça-tasavvuri bōlib, şundan kelib çiqqan holda boşqalar haqida fikrlaydi. Oşiqning nazdida ma’şuqa boşqa barça qiz-juvonlardan afzal gōzallik – nafosat namunasi.

Gōzallik ḡoyat rang-barang. Uning eng nafis timsoli — ayol. Ayol oqila bōlsa, gōzallikka hayratlanarli ruh baxş etib, yana ham yuksaltiradi.

Agar ayol manzur bōlişni istasa va bu borada barça gōzal sifat-fazilatlar sohibi bōlsa yoki loaqal ularning ayrimlariga ega bōlsa, niyatiga, albatta, yetadi. Ustiga-ustak erkaklar unga salgina e’tibor bersalar bas, heç bir sa’y-harakat qilmasa ham uni, albatta, kimdir sevib qoladi. U biron taşna qalbdagi bōş muhabbat taxti sohibasi — malikaga aylanadi.

Inson huzur-halovat, rohat-faroḡat uçun yaralgan. Buni his etadi, boşqa dalil-isbotlarga hojat yōq. Binobarin, rohat-faroḡatga berilar ekan, inson aqlan iş tutadi. Lekin kōpinça şunday hol rōy beradiki, qalbida ehtiros tuḡyonini his etgani holda buning sabab – ildizini bila olmaydi.

Soxta rohat-faroḡat ham çinakam rohat-faroḡat kabi aql-idrokni egallaşi heç gap emas. Biz esa uning soxta ekanini xayolimizga ham keltirmaymiz, çunki çinakam, haqqoniy lazzat deb ōylaymiz!

Muhabbat haqida bahs yuritiş asnosida ayni dardga mubtalo bōlamiz: axir bu insonga xos ḡoyat tabiiy ehtirosli tuyḡu!

Muhabbat yoşga qaramaydi, qayta-qayta tuḡilaveradi. Buni şe’riy asarlar isbotlaydi, şoirlar muhabbatni farzanddek tasvirlaşlari bejiz emas. Biroq aslida ham şunday ekanini şe’ru aş’orsiz ham his qila olamiz.

Muhabbat aqlga aql qōşadi va ayni paytda aql-tafakkurga tayanadi. Sevgi-muhabbat – san’at, san’atkorlik, ijodkorlikni taqozo etadi. Deylik, oşiq-ma’şuqaga manzur bōliş uçun işga soladigan vositalar kun sayin kamaya boradi, biroq ahdi qat’iy bōlgani bois — uning mehrini qozonadi.

Izzattalab, şaxsiyatparast bōlganimiz bois kōpçilik mehriga loyiqmiz deb hisoblaymiz; şuning uçun ham sevimli bōliş xuş yoqadi. Muhabbatga taşnaligimiz tufayli bizni sevadigan oşiq-ma’şuqning nigohida tez-tez muhabbat yolqinlariga kōzimiz tuşadi. Axir kōzlar – nigohimiz – qalbdagi keçinmalar kōzgusi, bu kōzgudagi bitiklarni faqat huşyor oşiq yo ma’şuqa ōqiy oladi.

Yolḡiz kimsa — yarim baḡir, yarim kōngilday gap. Baxtli-saodatli bōliş uçun ōz tengini topişi zarur. Aksariyat umr yōldoşimizni yoru birodarlarimiz doirasidan axtaramiz: ularning davrasida ōzimizni bemalol tutamiz va ōzligimizni namoyon etiş imkoniyatlari kōp. Biroq ba’zida yuqoriroq doiralarga nazar taşlaymiz-u muayyan nigohdagi yolqinga kōzimiz tuşganidan qat’i nazar buning sir-asrorini kaşf etişga jur’atimiz yetmaydi.

Tanlagan ma’şuqangiz avvaliga yaqiniga yōlatmagani bois dastlab muhabbatga izzattalablik hamroh bōlişi mumkin, lekin heç qança fursat ōtmay, işq-muhabbat yakka-yolḡiz hukmronga aylanadi. Bu şunday hukmfarmo tuyḡuki, taxtida yolḡiz hukmronlik qiliş maqsadida yon-atrofida baslaşişga da’vogar his-tuyḡular bilan mutlaqo çiqişa olmaydi. Bōlak his-tuyḡular barçasi unga yōl berişi va itoat qilişi şart.

Odatiy teng moyillikka nisbatan uluḡvor dōstlik-qadrdonlik kuçliroq jalb etadi. Yengil-elpi heç qanday keçinma inson qalbining teranliklarini bōylay olmaydi; faqat olijanob, uluḡvor tuyḡular qalbimizga doimiy hamroh – hukmron bōla oladi.

Kitoblarda aksariyat şunday fikr-mulohazalar bildiriladiki, ularning haqqoniyligini faqat har bir insonni ōzi ustida mulohaza yuritişga majburlaş va bevosita işonç hosil qiliş asnosida asoslaş mumkin. Kaminaning barça fikr-mulohazalari ham ayni şu asno tasdiqlanadi.

Biroz fahm-farosatga ega, nazokatli odam muhabbatning nozikligi, nafosatini ham his etadi. Axir biron-bir taşqi narsa – aşyo hayajonga solgani kabi tuşunça-tasavvuriga zid narsa-aşyolardan yiroqlaşişga urinadi. Nazokatlilik mezonini ravşan, olijanob va uluḡvor aql-idrok, tafakkur belgilaydi. Biz nazokatli bōlmagan holda ōzimizni şunday xislatga ega deb hisoblaşimiz heç gap emas va buning uçun yon-atrofimizdagilar ta’na qilişga, qoralaşga haqli. Aksinça, gōzallik borasida har kimning şaxsiy mezon-andoza-ōlçovi mavjud bōlib, boşqalarning didiga boḡliq emas. Biroq nazokatlilik bilan undan batamom mahrumlik ōrtasida oraliq nuqta borligini hamda nazokatli bōlişni istagan odam kōzlagan maqsadidan unça uzoq masofada emasligini e’tirof etişimiz zarur. Nazokatli erkaklar ayollarga xuş yoqadi va menimça, ayni şu xislat vositasida ularning mehr-muhabbatini qozonişdan osoni yōq. Minglab kişilar orasidan aynan sizni tanlagani kimga ham xuş yoqmaydi deysiz.

Aql-idrok, tafakkur qobiliyat-xislatlarini maşqlar vositasida hosil qilib bōlmaydi, ularni faqat takomillaştiriş, barkamollaştiriş mumkin. Şuning natijasida oydinlaşadiki, nazokatlilik, nuktadonlik — san’at samara-natijasi emas, balki tabiiy, tuḡma xislat.

Inson qança aqlli bōlsa, uning nazdida gōzallik şakl-şamoyillari şunça kōp, biroq bu borada sevgi dardiga çalinmagan bōlişi kerak, çunki oşiqning nazdida butun gōzallik ma’şuqaning yagona-yaxlit timsolida mujassamlaşadi.

Juvon-ayol ōzgalar qalbini zabt etişi natijasida har gal ōz qalbida boşqalar uçun joy hozirlayotganday tuyulmaydimi? Buni rad etuvçi ayollar borligini, haqiqatdan ham, bilaman. Biroq kim buni notōḡri deydi? Olişning berişi bor.

Başarti fikr-mulohazalar muttasil yolḡiz mavzu bilan band bōlsa, toliqadi va ḡariblaşib-qaşşoqlaşadi. Şu bois muhabbatdan imkon qadar kōproq bahra oliş – lazzatlaniş uçun sevgimiz, muhabbat dardimizni ōqtin-ōqtin yodimizdan çiqarişimiz, xayoldan faromuş qilişimiz kerak. Bunda heç qanday xiyonat yōq: axir boşqalarni sevayotganimiz yōq, faqat sevgimiz otaşi sōnib qolmasligi uçun kuç-quvvat tōplayapmiz, xolos. Bu ōz-ōzidan rōy beradi; aql-idrok, fahm-farosatimiz hisobotsiz undov-da’vatga binoan, ōziga dam beradi — bu tabiat hukmi, tabiiy holat.

Biroq şu asno inson fe’l-atvoriga xos zaiflikka yōl berayotganimizni ham e’tirof etmaslikning imkoni yōq va biz fikr-mulohazalarda ōzgarişlar qilişga ehtiyoj sezmaganimizda yana ham baxtliroq bōlar edik. Afsuski, bu borada inon-ixtiyorimiz ōz qōlimizda emas.

Izhor qilinmagan sevgining naş’asi iztirobli ōy-xayollar bilan yōḡriladi, biroq bunday muhabbatning ōziga xos zavq-şavqi bor. Qalbimiz tōridan joy olgan siymoga manzur bōliş bilan boḡliq barça işlarga sidqidildan kirişamiz. Kun sayin ōzligimizni kaşf etişning yangidan-yangi usullarini ōylab topamiz. Bu yumuşlar uçun mehrimiz tuşgan siymo bilan suhbatlaşişga ketadigan vaqtga teng fursat sarflaymiz. Ma’şuqa kōnglimizda, raftorimizda keçayotgan tuḡyonlarni biliş-bilmasligidan qat’i nazar nigohimiz goh alangalanib, goh sōnadi; bu hayajon-tuḡyonlarning barçasi ular uçun ḡoyat mos siymo tufayli ekanini his qiliş ham mamnun etadi. His-tuyḡularimizni bayon etiş uçun bulbulday sayragimiz keladi; holbuki muhabbatimizni sōzlar bilan ifodalaşga jur’at qila olmay, teran ma’no-mazmunga ega imo-işoralar, sa’y-harakatlar bilan çeklanişga, qanoatlanişga majburmiz.

Muhabbat qalbni şodu xurramlik – zavq-şavq bilan limmo-lim etib, butun fikru zikrimizni egallab oladi. Bu baxtiyorligimiz alomat-nişonasi, çunki ehtirosni bir maromda saqlab turişning butun sir-asrori aql-idrok, tafakkurda bir paysa ham bōşliq-xoli joyni qoldirmaslikdan, uni bor bōyiça muhabbatimizga oid mastona xayollarga ḡarq qiluvçi narsa-aşyolarga muttasil yōnaltirişdan iborat. Lekin agar biz tomoşabinday çetda turaveradigan bōlsak, bunday mahliyolik kayfiyatini uzoq saqlay olmaymiz. Çunki ikki şaxs — oşiq-ma’şuq uçun xos ehtiroslar girdobida yolḡizlanib qolganimiz bois his-tuyḡularimiz tezda barham topadi.

Ehtiroslar, his-hayajonlar yangilaşga muhtoj. Inson aql-idroki xilma-xillikni tusaydi va kimki şunday yangilaniş, xilma-xillikka moyil bōlsa, unday oşiq-ma’şuqning bahridan keçiş qiyin.

Ehtiroslar ōta taranglaşgaç, ba’zan jōşqinligini yuqotadi. Hayotbaxş manbadan mahrum bōlgaç, sōnib-sōlamiz va baḡrimizni nimtalovçi iztirobli xayollar iskanjasiga tuşib qolamiz. Biroq zaifona umid şu’lasi miltillagani hamono qalbimiz quş kabi qanot boḡlaydi. Ayollar – qiz-juvonlar uçun bu ançayin ōyinday gap, lekin ba’zida befarq emasligini izhor etib, çinakamiga hamdardlik bildiradilar — ōşanda yana ōzimizni baxtiyor sezamiz.

Kuçli va sobitqadam muhabbat hamişa inja sa’y-harakatlar, a’mollar bilan boşlanadi. Bu borada asosiy vazifa kōzlar zimmasiga tuşadi. Lekin nigohlar ifodasi – sir-asrorini uqib-ilḡay biliş zarur.

Ikki şaxs — oşiq-ma’şuq yagona işq-muhabbat alangasi içra yonar ekan, nigohlar ifodasini uqişlari şart emas. Çunki ulardan loaqal biri ikkinçisi nima demoqçi ekanini, hatto uni tuşunmagan yoxud tuşuna olmagan taqdirda ham şubhasiz anglaydi.

Oşiq-mahliyo bōlganimizda, ya’ni seviş asnosida butunlay boşqa insonga aylanganimizni payqaymiz. Qançalik ōzgarganimizni yon-atrofdagilarning barçasi payqaganday tuyuladi. Bu ōta xato tasavvur, lekin aqlu huşimizni jōşqin ehtiroslarimiz xiralaştirib, ōtmaslaştirib qōygani bois ōzimizni hammasi aksinça ekaniga işontira olmaymiz va yon-atrofdagilarga işonqiramay munosabatda bōlamiz.

Ōzgalar kōnglida keçayotgan ehtirosli tuyḡularni payqaşiga oşiqning işonçi komil. Bu uning kōngliga ḡulḡula soladi.

Muhabbat yōli, solnomasi, qissa-dostoni qançalik uzun-davomli bōlsa, nazokatli qalb sohibi şunça kōp zavqu şavq oḡuşida yaşaydi.

Şunday odamlar borki, ular uzoq muddat umidvorlik bilan yaşaydilar,– bular nazokatli aql-idrok sohiblari. Boşqalar esa tōsiq ḡov-moneliklarga astoydil qarşi tura olmaydilar — bular ōta zaif-daḡal fahm-farosat egalari. Dastlabki aql-idrok sohiblari fe’l-atvorida barqarorlik bor; ular işq-muhabbatdan çeksiz zavqlanadi. Navbatdagi farosat egalari esa juda tez sevib qolişiga qaramay, muhabbatining umri qisqa bōladi.

E’zoz-ehtirom — muhabbatning dastlabki nişona-alomati. Sevgan oşiq-ma’şuqimizni ḡoyat e’zozlaymiz va bu tabiiy, çunki mehr-muhabbatimizga sazovor siymoning tengi bōlişi mumkin emas.

Şoir-adiblar oşiq-ma’şuqlar his-tuyḡularini butun rang-barangligi ila aks ettirişlari juda muşkul. Buning uçun ularning ōzlari bu dardni — muhabbat iztiroblari va quvonçlarini boşdan keçirişlari zarur.

Aqlning aynişi singari axloqsizlik ham ōta dahşatli.

Işq-muhabbatda sukut — har qanday ta’rif-tavsifdan qimmat. Tortinçoqlik tilimizni boḡlab taşlagani ma’qul: sukut saqlaşda şu qadar teran ma’no-mazmun mujassamki, u har qanday izhori dildan kōra qalbga yaxşirok yetib boradi. Oşiq tortinçoqlik-sarosima içra sukut saqlaş asnosida qalbi ma’şuqasiga aytadigan muhabbat izhorlari bilan limmo-lim bōladi va bu borada qançalar zukko aql-idrok, tafakkur sohibiga aylanadi! Har qança sōzamol bōlmaylik, aksariyat butun sōz boyligimiz tugab-sob bōlgani afzalday tuyuladi. Bu borada heç qanday hisob-kitob va heç qanday qonun-qoida yōq. Hammasi qanday bōlişi kerak bōlsa, ayni şu tartibda sodir bōladi.

Kōpinça şunday bōladiki, kōngil qōyganini hatto xayoliga ham keltirmagan ma’şuqasiga oşiq uzoq muddat sodiq bōladi. Biroq buning uçun ḡoyat bokira va otaşin muhabbat bilan seviş zarur.

Odamlarning aql-idroki, binobarin, ehtiroslari qandayligi ekanini ōzimizga qiyosan bilib olamiz.

Oşiq yoru birodarlarini ham unutib, qadr-qimmati haqida ōylamaydi, degan fikrni men ham ma’qullayman. Jiddiy, sadoqatli, mehr-oqibatli dōstona munosabatlar ham şunga olib keladi. Oşiqlarning bu qadar beparvoligi bejiz emas, çunki ma’şuqasidan bōlak yana biron-bir kimsaga muhtojlik ularning hatto xayoliga ham kelmaydi. Işq-muhabbat iskanjasidagi oşiq ōzi haqida qayḡurmaydi ham, xavotirga ham tuşmaydi. Busiz muhabbat tom ma’nodagi jōşqinlik-otaşinlik-nafosat kasb etmaydi; şu bois oşiq odamlarning fikr-mulohazalariga zarraça qiziqmaydi, bilgani şuki, yon-atrofdagilar sa’y-harakatlariga malomat toşlarini yoḡdirmasliklari zarur, çunki oşiqona sa’y-harakatlar soḡlom aql-idrok bilan yōḡrilgan. Ehtiroslar domiga tuşib qolgan, muhabbat dardiga tamomila mubtalo oşiq-ma’şuq fikrlaş-mulohaza yuritiş qobiliyatini yōqotadi hisobi.

Ayol-juvonning xayrixohligi, mehr-muhabbatini qozoniş umidi bilan yigit-erkak dastlabki qadamni taşlaydi — bu şunçaki urf-odat, rasm-rusum emas, balki tabiat zimmasiga yuklagan burç-majburiyat.

Muhabbat mubtalo qiluvçi devonalik va ma’şuqaga mahliyolik oşiq fe’l-atvorida ilgari bōlmagan xususiyatlarni paydo qiladi. Muhabbat odamlarni olijanob, baḡri keng, hotamtoy qiladi. Hatto xasis kimsa ham ham hotamtoyga aylanib, avvalgi xislat-odatini hatto xayoliga keltirmaydi. Bular bejiz emas. Çunki kōngilni toraytiradigan va azoblaydigan his-tuyḡular bilan birga şunday jōşqin ehtiroslar ham mavjudki, ular qalbga çeksiz kuç ­quvvvat, qanot baxş etadi.

Mehr-muhabbatni aql-idrokdan ayriça tasavvur qilişga behuda urinadilar. Ularni zidlaştiriş, qarama-qarşi qōyiş uçun asoslar yōq, çunki aql-idrok va mehr-muhabbat ayni bir, yaxlit-yagona xislat, xususiyatga ega. Biz yaxşi bilib ulgurmasdan muayyan insoniga qiziqa boşlaymiz, – bu aql-idrokning ōziga xos şoşma-şoşarligi, biroq bunday iş tutiş oqillikka begona emas, va biz boşqa bōlmasligimiz, bu haqda ōylamasligimiz ham kerak: aksinça, his-tuyḡudan mahrum maşinaga aylanib qolgan bōlardik. Başarti şunday ekan, işq-muhabbatdan aql-idrokni ayirmaylik, ajratmaylik, çunki ular ajralmas, bir butun, yaxlit.

Bundan kelib çiqadiki, şoirlar da’vo qilganidek, muhabbatning kōzi kōr emas. Yoruḡ dunyoni berkitib turgan boḡiçni muhabbat kōzlari nigohidan yulqib oliş zarur.

Işq-muhabbat uçun yaralgan qalb faol, jōşqin voqealarga boy hayotga muştoq. Qalbga orom begona, hamişa beorom, bezovta, şu bois yon-atrofda hamma-hammasi unga mos ravişda qaynab toşişi kerak. Şunday jōşqin hayot tarzi qaynoq ehtiroslar uçun keng ufqlar oçadi. Saroyga qadam ranjida qilmaydigan şaharliklarga nisbatan saroy ahli osonlik bilan mahliyo qilişlari bejiz emas: ahli saroyning qalbida hamişa alanga yolqinlanadi, ostona hatlab taşqariga çiqmaydigan şaharliklar esa qalbga tuḡyon soladigan jiddiy biron voqea rōy bermaydigan yakrang, tussiz turmuş tarziga kōnikib qolgan. Jōşqin turmuş tarzi kutilmagan voqea-hodisalar ato etadi, aql-idrokni çarxlab, yorqin taassurot-xotiralar qoldiradi.

Menimça, muhabbat qalbni ōzgartiradi, yangilaydi. Işq-muhabbat odamlarni yuksaltiradi va olijanoblik baxş etadi. Insonning fe’l-atvori, raftori, a’mollari — barça-barçasi muhabbatga mos bōlişi zarur, aksinça zalvorli muhabbat yukini kōtara olmaydi.

Gōzallik va yoqimlilik — aynan bir xil ekani barçaga ayon. Bu borada sōz-iboralar va sa’y-harakatlardagi axloqiy nafosat-gōzallikni nazarda tutyapman. Ha, yoqimtoy, xuşrōy bōlişning, albatta, muayyan qonun-qoidalari mavjud, biroq yana jismoniy moyillik-xayrixohlik ham borki, bu siz bilan bizning ixtiyorimizga boḡliq emas.

Yoqimtoylik, jozibadorlikka oid şu qadar ideal tasavvurni hosil qildikki, gōyo butun dunyoda unga mos-munosib siymo yōq. Fikrimizni jamlab astoydil mulohaza yuritaylik va odamlar fe’l-atvoridagi samimiyat va aqliy tiyrak-ziyraklik maftun-mahliyo qilişini e’tirof etaylik. Bu ikki xislat-fazilat işq-muhabbat uçun juda zarur: oşiq şoşişi ham, sustkaşlik qilişi ham kerak emas. Qolgan barçasini tajriba ixtiyoriga qōyib beravering.

Muhabbat — bamisoli oqilona mazmun-mohiyat. Boşqalarning aqli qança bōlsa, şunça aql-idrokka ega ekaniga, binobarin boşqalar qanday sevsa, ōzlari ham ayni şu asno sevişiga har bir insonning işonçi komil. Biroq, jiddiy mulohaza yuritguday bōlsak, oşiq-ma’şuqda har bir inson uçun şunday xususiyat-fazilatlar qimmatliki, ularga boşqalar e’tibor bermaydi. (Bu farqni ilḡaş uçun jiddiy sinçkovlik, nuktadonlik zarur.)

Kimki ōzini sevib qolganday tutadigan bōlsa, rosmana muhabbat dardiga mubtalo bōlişi heç gap emas; nima bōlmasin, bu borada yengil qiziquvçanliksiz, işqibozliksiz iş bitmaydi. Axir Majnun qiyofasiga kirişga urinayotgan işqiboz boşqalarni işontirişga astoydil urinadi, aksinça uning da’vosiga kim ham işonardi? His-tuyḡular, ehtiroslar tuḡyonini pinhon tutiş boşqa muhimroq tuyḡularni yaşirişdan kōra murakkab. Hissiyotlarni pinhon saqlaş uçun dastavval hayrat, topqirlik, yengil va oniy aqliy zukkolik zarur, boşqa tuyḡularni sir saqlaş uçun faqat ziyraklik qiliş va vaqtni çōziş kifoya, bu, albatta, nisbatan oson.

Mehrimiz tuşgan oşiq-ma’şuqdan toki olis ekanmiz, ōzimizni har işga qodir va sevgimizni şoirona teşa tegmagan ibora-ifodalar bilan izhor etişga qodirday sezamiz, biroq rōbarō kelganimiz hamono gōyo oyoq-qōlimiz tuşovlanib, til-zabonimiz kalima keltirişga ham aylanmaydi. Bunday zaifona sustkaşlikning boisi ne? Gap şundaki, mehrimiz tuşgan siymodan toki ma’lum masofada ekanmiz, ruhiy muvozanatni saqlaşimiz oson, ayni paytda oşiq-ma’şuq yonida qat’iyatdan tamomila mahrum qiluvçi allaqanday hayajon girdobiga tuşib qolamiz.

Barçasini boy berişdan çōçiganimiz bois muhabbat masalasida tavakkal qilişga jur’atimiz yetmaydi. Albatta, ilgarilaş zarur, biroq aynan qaysi nuqtada tōxtaş kerakligini kim biladi? Toki şu nuqtani topmas ekanmiz, ōzimizni qōygani joy topolmaymiz, lekin topgaç, undan hatlab ōtiş oson. Bu borada oqilona iş tutiş naf bermaydi.

Sidqidildan sevganimizda mehrimiz tuşgan oşiq-ma’şuqqa har gal ilk bora kōrayotganday suqlanib nazar taşlaymiz. Ḡoyib bōlgani hamono oradan biron daqiqa ōtar-ōtmas ruxsorini qōmsay boşlaymiz. Siymosi qarşimizda paydo bōlişi bilan qalbimiz nurga tōlib, yorişganday bōladi! Ḡulḡula, sarosima kōnglimizni şu zahoti tark etadi.

Biroq buning uçun muhabbat yetarli darajada yetuk, barkamol bōlişi talab qilinadi. Başarti endigina tuḡilib kelayotgan bōlsa va hali oşiq-ma’şuqning mehrini qozonib ulgurmagan bōlsak, xavotirlar barham topadi, lekin ularning ōrnini boşqalari egallaydi.

Qançalar muşkulligidan qat’i nazar iztiroblardan najot topiş ilinjida sevganimiz yonida bōlişga intilamiz. Biroq uning çehrasiga kōzimiz tuşgani hamono yana ham kuçli iztiroblar girdobiga tuşib qolamiz. Avvalgi azob-uqubatlar ayni paytdagi iztiroblar singari qiynamaydi, bizlar ayni pallada kōnglimizdan keçayotgan his-tuyḡularga binoan xulosa çiqaramiz.