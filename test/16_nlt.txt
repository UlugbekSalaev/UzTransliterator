Şar’iy Juzjoniy. Gaboning boqiy xayollari

Xuddi zanjilarnikidek jingalak soçlari, samimiyat, işonç va uluḡvorlik balqib turgan kōzlari, tropik naqşlar bilan bezatilgan kōylaklari Gaboga odamlarni darrov ōziga mahliyo etuvçi ajoyib joziba baxş etardi. XX asrning eng buyuk yozuvçisi deya e’tirof etilgan kolumbiyalik Nobel mukofoti sovrindori Gabriel Garsia Markesni ana şu nom bilan alqab tilga olardilar.

U 1967 yili, 40 yoşida ”Yolḡizlikning yuz yili” degan romanini çop ettirdi. Bu asar yangi adabiy uslub yuzaga kelgani va yangi adabiy davr boşlanganidan darak edi. Bu uslubga mansub yozuvçilar keyinroq yangi hayot va xayol dunyosi çegarasini belgilovçilar ōlaroq ”Jahon adabiyotida portlaş qilgan lotin amerikaliklar” deb ataldilar.

Markesning bolalik yillari Kolumbiya şimolidagi Arakataka şaharçasida – xayol va rōyolar dunyosida hasratu armon bilan yaşayotgan tōpori, qaşşoq kişilar orasida keçdi. Buvisi Gaboni ajoyib va ḡaroyib ertagu afsonalar olamida tarbiyaladi. Markes qissaxonlik san’atini ana şu dono ayoldan ōrgandi.  Uning ōzi ham buni şunday e’tirof etgan edi: ”Yolḡizlikning yuz yili” romanining bayon uslubini uzoq yillar izlasam-da, lekin, afsuski, heç topa olmasdim. Oxiri şunday xulosaga keldimki, eng maqbul yeçim buvimning ōşa uslubi ekan. U yurakni hapqirtirib yuboruvçi ḡaroyib voqealarni şunday tabiiy hikoya qilardiki, siz bu voqealarga heç şak-şubhasiz  işonar edingiz.

AQŞlik buyuk adib Uilyam Folkner asarlari mutolaa qiliş orqali modernistik roman yaratiş yōlini egallagan Markes buvisining rivoya uslubidan ilhomlanib, hayotning haqqoniy manzaralariga kōhna asotirlarni payvandlagan holda gōzal badiy asar yaratdi. Tadqiqotçilar fikriça, hayot va xayolni Markesdek zōr mahorat bilan ōzaro çatiştiruvçi va ōtmişu hozir orasiga kōprik taşlovçi qalam sohibi kamdan-kam topiladi.

“Yolḡizlikning yuz yili” asari manbalari Gaboga buvisi sōzlab bergan rivoyatlaru Folknerning adabiy ta’siri bilangina çeklanmaydi, albatta. Aniqroḡi, bu manbalarni sanab adoḡiga yetişning ōzi duşvor. Bu ikki manba bilan birga Karib dengizi bōyida yaşovçi xalqlar folklori, Kolumbgaça bōlgan davr Amerika eposi ham bu roman “tomir”larini hayot suvi bilan ta’minladi. Markes musiqa tinglaşni-da benihoya sevar, bunga kitob ōqişdan ham kōproq vaqt sarflar edi. Şunga kōra, u ōz rivoyasini Kolumbiya an’anaviy musiqalari tempi va ritmi asosiga qurdi. Nihoyat, Kolumbiyaning XVIII–XX asrlardagi qonli tarixi ham bu manbalar orasida alohida ōrin tutişini ta’kidlaş zarur.

“Yolḡizlikning yuz yili” romaning qoḡozga tuşişi juda oḡir keçdi. Uni Markes 20 yil mobaynida bir sançiq misol kōksida olib yurdi. Oxiri esa ijodxonasiga qamalib oldi-da, bir yarim yil qalam va qoḡoz bilan yolḡiz qoldi. Bu vaqtda u xotini Mersedes va ōḡillari Rodrigo hamda Gonsalo bilan Meksika poytaxti Mexikoda yaşardi. U  Kolumbiyada davlat tepasiga kelgan ōta ōng hukumat ta’qibidan qoçib, şu yerda qōnim topişga majbur bōlgandi. Romanni yoziş jarayonida Markes baqqoldan tortib to uy egasigaça 120 ming peso qarz bōlib qoladi. Asarni noşirga jōnatiş uçun esa Mersedesning mikser va feni garovga qōyiladi. “Mabodo roman yomon çiqqudek bōlsa, biz aniq kasodga uçrardik”, deb tan olgan edi keyinroq Mersedes.

“Yolḡizlikning yuz yili” romani nafaqat ispanzabon mamlakatlar, balki butun dunyoda şon-şuhrat qozondi. Adabiyot bilimdonlari Markesni Servantes va Şekspir bilan qiyoslay boşladilar. Romanning esa butun insoniyat ōqişi şart bōlgan “Ibtido”dan keyingi ikkinçi kitob”, deya e’tirof etildi. Nafsilamrini aytganda, Markes ōz mintaqasi – Lotin Amerikasining “Ibtido” kitobini yaratgan edi. Romanda bir şaharça – Makondo va bir oila – Buendilar tarixi aks topsa-da, lekin ular ramz ōlaroq Lotin Amerikasi va uning jafokaş xalqi tarixini mujassamlaştirar edi. Lotin Amerikasi XV–XVI asrlarda dastlab kaşf etilgan bōlsa, Markes XX asrda uni qayta kaşf etdi, degan olqişlar yangrardi.

Romanda Lotin Amerikasi tarixi uçun xos harbiy diktaturalar, agressiv seksizm, şuningdek, isyonlar, iztiroblar, zōravonliklar badiiy gavdalantirildi. Tabiiyki, asarda Lotin Amerikasining ōtkir ijtimoiy muammolari, fusunkor realizm badiiyatiga muvofiq, yanada mubolaḡador in’ikos topgandi. Markesning vatandoşi bōlmiş jurnalist va yozuvçi Felipe Restrepo Pambo iborasi bilan aytganda, “Yolḡizlikning yuz yili” romanini kattalaştirib kōrsatuvçi qabariq oynaga ōxşatiş mumkin edi. Unda Lotin Amerikasi ōzining barça fazilatu razolatlari bilan yaqqol namoyon bōlgandi.

MARKES  VA KASTRO

Tadqiqotçilar “Yolḡizlikning yuz yili” romanining 1-qismi Kuba inqilobi ta’sirida yozilgan, deb ta’kidlaşadi. Ma’lumki, 1959 yil 1 yanvarda Fidel Kastro boşliq “26 iyul harakati” a’zolari va ularga xayrixoh boşqa kuçlar qurolli qōzḡolon yordamida Fulxensio Batistaning harbiy diktaturasini aḡdarib taşladi.

XX asrning 50-yillarida Lotin Amerikasining bir qator mamlakatini xunta orqali hukumatga kelgan katta-kiçik ofitserlar boşqarardi. Ularning aksariyati nafaqat zolim va qonxōr, balki ayni çoḡda ayrim qudratli davlatlarning malaylari ham edi. Çunonçi, Kuba  Batista rejimi davrida mutlaqo arzon xomaşyo ōlkasi va ayş-işrat markaziga aylanib qolgandi. Fidel Kastro darhol Kubada xalq hokimiyatini ōrnatdi va sotsialistik islohotlarni boşlab yubordi.

Bu inqilob Ḡarbiy yarim şarda ijtimoiy tartibotni ōzgartiriş va AQŞ tazyiqidan ozod bōliş imkoniyatini oçişi bilan barçani lol qoldiradi. Markesda ham şu inqilob ta’sirida Lotin Amerikasining  baxtli kelajagiga umid uyḡonadi va bu kayfiyat “Yolḡizlikning yuz yili” romanining 1-qismi ruhini belgilaydi.

Ōşa davrning intellektual elitasi – Mario Vargas Losa, Jan-Pol Sartr, Alber Kamyu, Simona de Bovuar va boşqalar dastlab Kuba inqilobini himoya qilib çiqadi. Lekin, taassufki, keyinçalik ular jamiyatning Kuba modelidan hafsalasi sovib, bu inqilob bilan orani oçiq qiladi.

Markes esa Ozodlik oroli bilan aloqani uzmadi va uning rahbari bilan bir umr dōst bōlib qoldi. Zero, Markes XX asrning 50-yillarida  Şarqiy Olmoniya va Sovet Ittifoqida bōlgan, uning siyosiy qaraşlari,  sotsializm lageri va sōlçi ḡoyalarga xayrixohlikda şakllangan edi.

Lotin Amerikasining Karlos Fuentes va  Mario  Vargas Losa kabi  maşhur yozuvçilari Fidel bilan dōstligiça qolgani uçun Markesni  tanqid ostiga oldi. Hatto Losa azbaroyi jahli çiqqanidan ōz xalafini  ”Kastroning polvonçasi” deya kamsitdi. Lotin Amerikasining ikki Nobel mukofoti sovrindori (1982 va 2010) kōp yillar bir-biri bilan gaplaşmay yurdi.

Kastro bilan dōst bōlib qolişi uçun Markesda yetarliça asoslar  bor edi. U 1982 yili bergan bir intervyusida ōzi bilan Fidel ōrtasidagi dōstlik mohiyati haqida bunday degan edi: ”Ikkimizning oramizdagi munosabat fikr almaşiş dōstligidan boşqa narsa emas. Kastroning yuksak madaniyat sohibi ekanini ehtimol kōpçilik bilmas. Lekin biz har gal uçraşganda faqat adabiyot mavzuida suhbat quramiz”.

Markes ōz asarlarini çop ettirişdan avval Kastro nazaridan ōtkazib olardi, degan gap-sōzlar bor. Hatto şunday bōlgan taqdirpda ham bir faktni nazardan soqit etmaslik kerak. Fidelning Markes asarlariga kiritgan ōzgartirişlari aslo ḡoyaviy (mafkuraviy) tabiatga ega bōlmagan. Buni hafsala bilan hijjalab mutolaa qiliş va tahrir etiş, deyilsa kōproq tōḡri bōladi. Masalan, Kastro bir hikoyada qayiqning suziş tezligiga doir xatoga yōl qōyilganini kōrsatadi. Boşqa asarda esa qaysidir tōpponçaga qança ōq ketişi notōḡri yozilganini uqtiradi. Yana bir ōrinda esa ov miltiḡi yangliş tasvirlanganiga e’tiborni qaratadi.

Markesning ōzi qayd etişiça, u Kastro rejimining ayrim jihatlarini tanqid qilişga ham jur’at etgan.  Tōḡri, şu yuzasidan matbuotda alohida çiqişlar qilmagan, ammo yuzma-yuz muloqotlarda ularni dadil ayta olgan. Markes Fidel siyosatidagi ba’zi keskinlik-larni yumşatişga erişgani, uning aralaşuvi bilan ayrim dissidentlar ozodlikka çiqqani haqida birmunça ma’lumotlar bor.

MARKES  VA  AYTMATOV

Markes turkiy dunyoning buyuk yozuvçisi Çingiz Aytmatov bilan ham dōstlik riştalarini boḡlagan edi. Olamşumul şon-şuhrat qozongan  bu sōz san’atkorlari dunyoning turli mintaqalaridagi adabiy anjumanlarda kōp bor hamsuhbat bōlgani tabiiy, albatta. Qolaversa, Çingiz Aytmatov xonadonidan turli qit’alardan taşrif buyurgan sōz san’atkorlari qadami arimasdi.

Çingiz Aytmatovning ōḡli Eldor ōz intervyularidan birida “Bizning xonadonimizga afsonaviy Gabriel Garsia Markes mehmon bōlib kelgan edi… Otam bilan stol atrofida suhbat qurib ōtirişgan paytda men ularning tegrasida aylanib, ōynab yurganimni eslayman, xolos. Darvoqe, ōşa muloqotlar aks ettirilgan oilaviy video ham saqlanib qolgan. Hozir ularni tomoşa qiliş ōzimga ham zavq-şavq baḡişlaydi, – degan edi.

Bu dōstlik zamirida, avvalo, ularning ikkisi ham XX asrda Lotin Amerikasi va Turkiy Dunyo yangi eposini yaratgani tursa, ajab emas. Şunisi qiziqki, bolalik yillarida buvisidan eşitgan ertak va afsonalar Markes singari Aytmatovning adabiy taqdirini ham belgilab bergan. “Mening butun ijodim va qariyb har bir asarimda mifologik mavzuga murojaat uçraydi, – deydi Çingiz Aytmatov ōz intervyularidan birida. – Bu mavzu badiiy asar uçun bitmas-tuganmas manba hisoblanadi. Buvim sabab hali murḡaklik çoḡlarimdan menga afsonalar, ertaklar, rivoyatlar katta ta’sir kōrsatdi. U juda noyob inson, buyuk ertakçi edi. Ōşa kezlar hali nafaqat televizor, hatto radio ham yōq edi. Buvim – mening televizorim edi, desam xato qilmagan bōlaman.”

Aytmatovning folklor, mifologiya, eposga bōlgan sevgisi, avvalo, maşhur qirḡiz dostoni “Manas”ga bōlgan sevgisi bilan ōlçanadi. Çingiz oḡa dunyo xalqlari luḡatiga olib kirgan “manqurt” sōzi, tuşunçasi manbai ham ayni şu epos edi. Manas laşkari sahroyi bir qavmning jungjanglardan ozod bōlişiga qanday yordam bergani haqidagi lavha “Asrni qaritgan kun” romanidagi Manqurt afsonasiga xamirturuş bōldi. Aytmatov qirḡiz folkloridagi şu mavzuga doir barça motiv va versiyalarni erinmay, sinçiklab ōrgandi. Ularni ōz badiiy xayoloti “olov”ida jilolantirdi va oxir-oqibat jumla olamni lol qoldirgan badiiy gōzallikni yaratdi.

Çingiz oḡa ijodiga mifologiyaning kirib kelişi dastlab “Oq kema” qissasida yaqqolroq kōzga taşlangan edi. Bu asarda yozuvçi XX asr 70-yillaridagi qirḡiz hayotini asar boş qahramoni – murḡak bola ongi orqali badiiy gavdalantiradi. Bola bu hayotga bobosi sōzlab bergan Şoxdor Ona Buḡu haqidagi afsona kōzi bilan, şu afsonaga asosiga qurilgan sof mifologik ongi orqali qaraydi va şunisi hayratlanarliki, undagi illatlarni kattalardan kōra aniqroq kōradi va bularga kattalardan kōra hassosroq munosabat bildiradi. Garçi pokiza xilqat razil jamiyat bilan kuraşda jisman maḡlubiyatga uçrasa – suvga çōkib, halok bōlsa-da, lekin, ayni çoḡda ma’nan ḡalaba qozonadi – qalb sofligini asrab qoladi.

Aytmatovning “Oq kema”dan keyingi asarlarida mifologik mavzu qamrovi ortib bordi va uning badiiy-estetik vazifasi tobora ōzgardi. “Oq kema”da hayot bola mifologiyasi orqali badiiy tahlil etilgan bōlsa,  “Kassandra tamḡasi” romanida esa u endi muallif mifologiyasi orqali badiiy tahlilga tortildi. Dastlabki asarda birgina qirḡiz jamiyati taqdiri haqida aççiq başoratlar qilingan bōlsa, keyingi asarda esa Yer sayyorasi qismati haqida aynan şunday başoratlar qilindi.

Ōzbekiston xalq yozuvçisi Odil Yoqubov “Kassandra tamḡasi”ning janr xususiyatlari haqida fikr yuritib, roman fantaziyaga har qança boy bōlsa-da, ammo, asosan, realistik asar sifatida qabul qilindi, deya e’tirof etgandi. Ammo şuni ham unutmaslik joizki, asar janrini fantastika yoki antiutopiya deb belgilovçilar ham, aslida, nohaq emas. Çunki “Kassandra tamḡasi” serqatlam asar sifatida bir neça janr xususiyatlarini ōzida mujassam etgan.

Asar boş qahramoni – samoviy ruhoniy Filofey ilgari olim ōlaroq mahkuma ayollarda tajriba ōtkazgan va  ular yordamida sun’iy odamlar yaratişga intilgan edi. Ḡaroyib intihoni qarangki, embrionlar yovuzlikka tōlib-toşgan bu dunyoga kelişni xohlamay, şu haqda insoniyatga signallar yuboradi. Homilador ayollar manglayiga nur yuboriş orqali kōriş mumkin bōlgan ana şu signallar  Kassandra tamḡasining aynan ōzidir. Filofey bugungi insoniyatni kelajak avlodlar yōllayotgan şu signallardan ogoh etib, uni har qanday adolatsizligu zōravonlikka barham berişga çorlaydi. Ammo Olloh ato etgan aqli tufayli barça mahluqotdan mumtoz etilgan odamzod bu da’vatga nafaqat quloq osmaydi, balki uni maşaralab kuladi. Ezgu da’vati şunday oyoqosti qilinganini kōrgan Filofey ōzini oçiq fazoga otib, halok etadi. Nigilizm botqoḡiga botgan bani başar esa adolatsizlik va zōravonlikni yana avvalgidek davom ettiraveradi… Çingiz Aytmatov “Oq kema”da qirḡiz va boşqa barça sovet xalqlarini ma’naviy ildizidan uzilib qoliş qançalik fojeiy oqibatlarga olib kelişidan ogoh etgan bōlsa, “Kassandra tamḡasi”da esa butun insoniyatni xuddi şu omil sabab odamzod ōzini ōzi biologik tur sifatida qirib yuborişi mumkinligidan ogoh etdi.

Agar yodingizda bōlsa, Markes romani ham Makondoni vatan tutgan Buendilar oilasi ōzini ōzi halok etişi tasvirlangan mungli sahifalar bilan yakunlanardi. Bu ōxşaşlik esa nafaqat “Kassandra tamḡasi” va “Yolḡizlikning yuz yili” romanlari, balki Aytmatov va Markes badiiy olami ham, ōz ruhiga kōra, naqadar yaqinligidan dalolat beradi. Ha, ikki daho sōz san’atkori XX asrda bani başar ōzi ustidan ōzi dahşatli hukm ōqiyotganidan aççiq nadomat çekib yaşadi.

XOTIRLAŞ MAROSIMI

Meksika va Kolumbiya davlatlari Mexiko şahrida Markes vafoti munosabati bila xotirlaş marosimini ōtkazdi. Uşbu marosimda har ikki davlat prezidentlari iştirok etdi. Markes ōz umrining 30 yildan kōproḡini şu şaharda ōtkazgan va şu yerda hayot bilan vidolaşgan edi.

Uning jasadi, oila a’zolari istagiga kōra, kuydirilib, hoki guldonga solindi va Mexikodagi Nafis san’atlar saroyiga eltildi. Hok solingan guldon faxriy qorovul qurşovida saroy dahlizidagi tamal toşiga qōyildi. Ōşa kuni bu gōşa Markes sevadigan sariq gullar bilan bezatilgan, musiqaçilar u sevgan kuylarni ijro etar edi.

Markesning minglab dōst va muxlislari uning hoki solingan guldon oldidan ōtib, motamsaro rafiqasi Mersedes va ōḡillari Rodrigo hamda Gonsaloga ta’ziya izhor etdi.

Şu kuni Mexiko osmoniga minglab sariq qoḡoz kapalaklar uçirildi. Bu – “Yolḡizlikning yuz yili” romani qahramoni ortidan har doim sariq kapalaklar uçib yurganiga işora edi.

Yana şu kuni Kolumbiyaning Markes bolalik yillarini ōtkazgan Arakataka şahrida unga ramziy dafn marosimi ham uyuştirildi.

Nobel mukofoti qōmitasining doimiy kotibi Peter Englund Markes vafoti munosabati bilan bunday degan edi: “Garçi buyuk yozuvçi oramizdan ketgan bōlsa-da, uning asarlari biz bilan yaşaşda davom etadi. Kōpçilik yozuvçilar soyadan boşqa narsa emas, ammo Gabriel Garsia Markes ōzi soya solib turuvçi yozuvçilardan edi. U bu missiyasini vafotidan keyin ham davom ettiraveradi, albatta”.

Perulik Nobel mukofoti sovrindori Mario Vargas Losa esa uni buyuk yozuvçi deb atadi. Aslida, bu ikki qalamkaş kōp yillar davomida bir-biriga qarşi bōlib kelgandi. Şunga qaramay, Losa Markes haqida ehtirom bilan bunday deb ta’kidladi: “Uning hayotini endi romanlari davom ettiradi va u har bir gōşada yangi ōquvçilar topadi”.