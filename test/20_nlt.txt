Rahmon Qōçqor. Ozod Şarafiddinov fenomeni

Nazarimda, kōpçilikka taniş bir gapni sal boşqaça qilib, mana bu tarzda aytiş mumkin: “Sen menga qanday kitoblar ōqişingni ayt, men senga kimligingni aytib beraman”. Har gal ustoz Ozod Şarafiddinov haqida sōz ketganda, mana şu mezon yodga tuşadi. Bunga qōşimça, Ozod domla misolida nafaqat ōqilgan kitoblar, balki tarjima uçun tanlangan asarlar ham u kişining qanday şaxs bōlganidan darak berardi, deb bemalol tasdiqlaş mumkin.

Avvalo, domlaning ōzi ōqigan va boşqalarga ham ōqişni uqtirgan ayrim kitoblar xususida.

“Ozod Şarafiddinov zamondoşlari xotirasida” (Toşkent, “Ōzbe­kiston”, 2007 yil) tōplamiga kirgan maqolamda eslatganimdek, 1982 yilda – Çōlpon asarlarini tarḡib qiliş tugul, nomini eslaş xavfli bōlgan yillari menga – universitetning birinçi kurs talabasiga adibning “Keça va kunduz” romanini, albatta, ōqişim kerakligini, bu kitob faqat Subutoy aka Dolimovda borligi, u kişining işonçini qozoniş uçun “Ozodning şogirdiman” deyişim mumkinligini aytgan kişi Şarafiddinov domla bōlgandi. Bu roman mutolaasidan keyin esa yana ikkita kitobni şaxsiy kutubxonasidan olib kelib, qōlimga tutqazgandilar: Ōljas Sulaymonovning “AZiYa” hamda Yan Parandovskiyning “Alximiya slova” (“Sōz kimyosi”) kitoblari. Ōşa kurs oxirida esa domlaga Gabriel Markesning “Sto let odinoçestva” romani atrofida bahslar qiziyotgani, asar tezroq ōzbekçaga tarjima qilinsa, ōqişim kerakligini aytganimda, “E-e, nima qilasiz şōrvasining şōrvasini ōqib, bu romanni heç bōlmasa rusçada ōqib maza qiliş kerak” deya tanbeh bergan ham domla bōldilar. U kişi keyinçalik ōqib ōrganganimiz kōplab kitoblar, manbalarning ham ilk ilhomçisi ōlaroq, har galgi mutolaadan sōng uqilgan mazmun-mohiyatning muhokamasi soatlab, ba’zan esa kunlab davom etardi.

Bizga ibrat bōladigan yana bir jihat. Ozod domla biron yaxşi narsa ōqisalar, ōzidagi şunça bilim, tajribaga qaramay (ayrim izzattalab olimlardagi kalandimoḡlikka mutlaqo yot tarzda), ōqib ōzi uçun kaşf etgan yangilik va ilmni sidqidildan e’tirof etar, ōşa muallifni masalaga “odamning xayoliga kelmaydigan rakursdan yondaşa olgani” uçun olqişlar, unga tan berar edi. Domlaning inson aqlu tafakkuri oldidagi bu hayrati umrining oxiriga qadar sōnmadi, sōnggi nafasiga dovur yangi bilimlarga çanqoq yaşadi.

Ozod aka “Abdulla Qahhor romanlarining ijodiy tarixi” mavzusida yozgan nomzodlik dissertatsiyamga ilmiy rahbarlik qilgan. Işda bir neça qahhorşunoslar qatori domlaning ham ayrim qaraşlari bilan bahsga kirişilgan edi. Biroq ustoz biror marotaba bu holni oḡir olmagan, “ō-ōv, tirmizak, nima deyapsan, bizga tegib ōtilgan joylarni olib qōy” qabilidagi gapni aytmagan edilar. U kişi bunaqa “daraja”lardan juda-juda baland edilar-da.

Domla ōzi ōzlaştirib ulgurgan ma’naviy-ma’rifiy boyliklarni boşqalarga, yuqoriroq pardada aytadigan bōlsak, xalqiga ham ilinar ediki, bu fazilat u kişi amalga oşirgan yuzlab yirik tarjimalarda ham ōzini kōrsatadi. P.Merime, V.Belinskiy, N.Dobrolyubov, V.Katayev singari sōzining salmoḡi dunyo miqyosiga çiqqan adiblardan boşlab L.Tolstoyning “Şekspir va drama tōḡrisida” nomli yirik maqolasigaça – har birining tarjima uçun tanlanişiga jiddiy sabab bor.

Ōrni kelganda bir istiholani aytib ōtişimiz kerakki, Ozod Şarafiddinovning ijodiy merosi, jumladan, tarjima sohasida amalga oşirgan ulkan mehnati xususida bir maqola doirasida, uzuq-yuluq fikr bildiriş ma’qul iş emas. Şu tufayli ham hozir mana şu mehnatning bir-ikki qirrasini eplab yorita olsak ham katta gap.

Deylik, “Jahon adiblari adabiyot haqida” nomli kitobdan ōrin olgan Onore de Balzakning “XIX asr frantsuz yozuvçilariga maktub”i barça jamiyatlar va barça zamonlarda, afsuski, ōzgarmay qoladigan aççiq haqiqatlardan sōz oçadiki, domla bu haqiqatlardan millatdoşlarining ham ogoh bōlişini istagandilar. Yuksak tafakkur egalarining, jamiyat va xalqni, demakki, davlatni ham muntazam rivoj sari yetaklovçi çinakam ziyolilar mehnatining pisand qilinmasligi, aqliy va intellektual jihatdan ularning tizzasiga yetmaydigan kişilarning esa “jamiyat gullari” sifatida e’zoz va ehtirom topişi Balzakday mutafakkirni ham qon qaqşatgani maqola matnidan, pafosidan yaqqol sezilib turadi. Tarjimon ayni pafosni ōzbekçada şunday ifoda etadiki, maktubning asli gōyo şu tilda yozilganday:

“Agar bu dunyoda muqaddas mulk bōlsa, agar çindan ham inson tasarrufiga tegişli biron narsa mavjud bōlsa, bu – inson yeru samo ōrtaliḡida barpo etadigan, çindan ham faqat uning aqliy faoliyati samarasi ōlaroq maydonga keladigan, lekin hamma odamlarning qalbida gullab-yaşnaydigan narsadir. Iloh qonunlari ham, inson qonunlari ham, soḡlom aql ōylab topgan ayançli qonunlar ham, qōying-çi, jamiki qonunlar biz tomonda bōlgan, bizni xonavayron qilmoq uçun bu qonunlarning hammasini toptab çiqmoq darkor edi. Biz mamlakatga xazinalar ato etamiz, biz bōlmasak, mamlakat ulardan mahrum bōlardi, bu xazinalar zaminga ham boḡliq emas, jamoatçilik bitimlariga ham boḡliq emas. Şu xazinani barpo etiş borasidagi eng maşaqqatli mehnatga mukofot ōrniga, mamlakat uning samarasini musodara etmoqda. Kornel hamma omborlarni boyliklarga tōldirib taşladi, heç qanday ob-havo injiqliklaridan qōrqmaydigan hosillar kōtardi, u aktyorlarga, noşirlarga, qoḡoz işlab çiqaruvçilarga, muqovaçilarga, şarhlovçilarga asrlar mobaynida kamaymaydigan boyliklar ato qildi, endilikda esa mamlakat uyalmay-netmay şu Kornelning avlodlarini qaşşoqlikka, tōrvaxaltasini kōtarib, Kornel haykalining poyida tilançilik qilmoqqa mahkum etmoqda. Iztirob çekişdan tōxtaganlarga nisbatan kōngli rahm-şafqatga tōla şaharlar – qayta-qayta tahqirlang ōz daholaringizni! Ularni har kuni tahqirlang, xorlang, şunday qilsangiz, sizlar iztirob çekayotganlarni qutqariş tōḡrisida kamroq ōylaydigan bōlasizlar”.

Domla butun umri davomida ōzi iztirob çekib yaşaşi barobarida boşqa iztirob çekayotganlar taqdiri, maşaqqatlarini imkon qadar yengillaştiriş, heç qursa kōngillariga malham bōliş dardi bilan ōtdi. U kişining jōmard şoir ukasi Şavkat Rahmon himoyasiga (“Bir tilda sōzlaşaylik” nomli maqolasi), turkiy xalqlar şa’n-şavkati himoyasiga (Garri Kasparovga oçiq xati), milliardlab insonlar e’tiqod qilayotgan muqaddas din himoyasiga (Salmon Ruşdiyga oçiq xati) va boşqa kōplab çiqişlari Şarafiddinov fenomeni nimaligidan, bu odam boşqa hamkasblaridan nimasi bilan keskin ajralib turişidan darak berardi. Şunga kōra, “E’tiqodimni nega ōzgartirdim?” (“Tafakkur” jurnalining 1997 yil 1-soni) degan nihoyatda oḡir va oḡriqli savol qōyib, xuddi Lev Tolstoy yangliḡ ōz umrini, siḡinib kelgan “mozorlar”ini oşkora taftiş qiliş qudrati ham ayni fenomen tabiati bilan izohlanadi.

Ozod domladagi bu fazilatlarning bir qismi uning tuḡma iste’dodi bilan izohlansa, boşqa qismi umri davomida muttasil amal qilgani – tinimsiz ōqiş-ōrganiş, şaxsini tarbiyalaş yōlida olib borilgan maşaqqatli ilmiy-ijodiy mehnat samarasi edi, desak tōḡri bōladi. Millat tarixi, uning mental-ruhiy va aqliy imkoniyatlari xususida çuqur bilimga ega bōlgan domla heç qaçon milliy biqiqlikka ham, milliy nigilizmga ham yōl bermas edi. Jahon mutafakkirlari merosidagi umumiy ruhiyatni, Şarqu Ḡarb tafakkuridagi muştarak jihatlarni, barça zamonlar va makonlarda insoniyat aqlini qiynagan abadiy muammolar mohiyatini teran idrok etgan olim omonat hayotning ōtkinçi taşvişlariga çalḡimas, borar manzillarini ruhiyat yuksakliklaridan belgilay olgandi.

Mana şu mezonlardan kelib çiqaroq, u Nikolay Vasileviç Gogol merosidan aynan “Al-Ma’mun” essesini ajratib oladi va uni ona tiliga maromiga yetkazib ōgiradi. Uşbu esse – ma’ruzada davlat hokimiyatini boşqarişga da’vogar kişilardan nelar talab etilişi, ayni talablardan çetga oḡişlik qanday falokatlarga sabab bōlişi hajman mōjaz, mazmunan nihoyatda teran tarzda asoslab beriladiki, Ozod domla 1834 yilda, Sankt-Peterburg universiteti auditoriyasida A.S.Puşkinning yonida ōtirib, buyuk Gogolni ōz quloḡi bilan eşitadi gōyo. Insoniyat, jumladan, Şarq va islom tarixidan yaxşi xabardor Gogol esa, masalan, quyidagi tarixiy saboqni beradi: “Ma’rifat xalqning ōzidan olinadi, taşqaridan keladigan ma’rifat faqat şu darajadagina ōzlaştirilmoḡi kerakki, bu uning rivojiga kōmaklaşa oladigan miqdorda bōlsin, biroq xalq faqat ōzining milliy muhiti, zaminidagina rivoj topmoḡi kerak…”

Ōzbek ziyolisi Ozod Şarafiddinovning e’tiqodini ōzgartirişiga sabab bōlgan tarixiy, badiiy, falsafiy, hayotiy omillarni sanab adoḡiga yetib bōlmaydi, albatta. Ularni yaqindan his qilmoq uçun domla barça xavf-xatarni bilgani holda hayoti va ijodini astoydil ōrganib tarḡib qilgan Çōlpon, Fitrat, Abdulla Qodiriy, Mustafo Çōqayev, Otajon Hoşim singari ōnlab jabrdiydalar asarlaridan sizib turgan dardni qalbga joylamoq kerak. Yoxud tarjima qilgani ōnlab kitoblarni, heç qursa, I.Buniçning “Partiyaning oltinlari”, E.Savelaning “Tōxtating samolyotni, tuşib qolaman”, V.Kraskovaning “Rutbali ma’şuqalar” asarlarini oçiq kōz bilan ōqimoq lozim. Ana şunda Ozod domlaning e’tiqod masalasida qançalar talabçan bōlgani, bu borada ōzini ham, boşqani ham ayamasligi yaqindan – kōngildan his qilinadi.

Etmiş yil davomida “proletariat dohiysi” deya alqangan, N.Pogodinning “Miltiqli kişi” pesasiga kōra, ōziga taklif qilingan oddiy askar nonuştasining çoyini içişga rozilik berib, “Qandini bolalarga bering!” deya “etimparvarlik” kōrsatgan Vladimir Leninning aslida kim bōlgani, uning sotqinligi tufayli hokimiyatga kelib qolgan olçoq bolşeviklarning çinakam başarasi qanday bōlgani xususida bir emas, ōn emas, yuzlab, minglab manbalarni ōqib-ōrgangan olim allaqança zamondoşlari, kasbdoşlaridan farq qilaroq, Çingiz Aytmatov aytganidek, ōzi haqidagi bor haqiqatni ōzi, hayotligida bildirib ketdi.

Çunki bu inson uçun odam bolasi, u kim bōlişidan qat’i nazar, dunyo­ga “ōtkazib qōygan joyi yōqligini” bilmoḡi va tan olmoḡi, jamiki xatti-harakatini şu haqiqatdan kelib çiqib amalga oşirmoḡi lozim edi. Ya’niki, dunyodagi barça moddiy va ma’naviy boyliklar osmondan tuşmagani, ularning, avvalo, Yaratuvçi egasi va u tomonidan alohida iste’dod yuqtirib yaratilgan odamlar aqlu zakosi bilan bunyod etilgani tufayli, bu boyliklarni isrof qilişga, toptab xor aylaşga heç bandaning haqqi-huquqi yōqligidan boşqalarni ogoh etmoqlik – Ozod Şarafiddinovning butun ilmiy-ijodiy faoliyatining ōq tomirini taşkil etar edi.

Ustozning benihoya mazmunli, maḡzi tōq va qiziqarli hayoti hamda ijodiga ana şu nuqtai nazardan nazar solinsa, menimça, juda kōp narsaga oydinlik kiradi, Ozod Şarafiddinov fenomeni kōz oldimizda butun salobati bilan yaqqol namoyon bōladi.