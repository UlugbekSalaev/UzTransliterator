Rolf Edberg. Suv tomçilari — vaqt tomçilari

Nega şunday, suv biz uçun eng zarur narsa,
suvsiz hayot bōlmaydi, lekin şu bilan birga
suv deyarli qadrlanmaydi, vaholanki, heç qanday foyda keltirmaydigan olmoslarning
qadr-qiymati juda baland.
Adam SMIT

Iqlim şaroiti Skandinaviyaning toḡli hududlarinikidan ham oḡir bōlgan Şarqiy Afrikaning inson qadami yetmas yerlarida qadimgi odamlar qarorgohlarining izlari topilgani ma’lum. Jazirama sahro, tirik jon kōrinmaydi. Gohida ibtidoiy odamlarning mōjazgina qabilasi daḡal işlov bergan toşlar uçraydi. Birdaniga qumda çiḡanoqlar qatlamining aniq izlari kōzga taşlanadi. Demak, qadim zamonlarda bu yerlar dengiz bōlgan.
Darhol tasavvuringizda yon-atrofi yaşil ōrmonlardan iborat, çiḡanoqlar yiḡilgan qirḡoq va suvi yaltirab turgan kōl paydo bōladi. Qadimgi odamlar ōz makonlarini içimlik suvi bōyiga qurganlari tabiiy hol…
Inson ōzining qora qit’adagi ilk vatanini tark etib, yalang oyoq holda sayohatini boşlaganida, asosan, daryo va dengizlarning qirḡoqlari bōylab yurgan. Xaritaga kōz taşlar ekansan, ulkan osmon jismining bepoyon hududlariga kōçib borgan ajdodlarimiz uçun tabiat tomonidan belgilab berilgan yōllarni aniq kōramiz. Suv yōllari — inson yōllari.
Nil daryosining ōrta va quyi oqimida inson tomonidan yaratilgan voha paydo bōldi. Ikki tarafidan sahroning issiq nafasi ufurib turgan bu voha daryo bōylab minglab çaqirimga ilon izi bōlib çōzilgan. Bu, Buyuk Sahrolar ōlkasining bor-yōḡi yuzdan uç qismi, biroq aynan şu yerda odamlar yaşaşi mumkin edi. Qadimgi misrliklarning hayotida daryoning ahamiyati şunçalik muhim bōlganki, ular uçun yil daryoning holatiga boḡliq uç mavsumdan iborat deb qabul qilingan: yilning boşlanişi yozga, ya’ni Nil toşişi vaqtiga tōḡri kelgan, sōng ekinlarning ōsişi mavsumi va nihoyat, suv sathi eng past bōlgan mavsum — yiḡim-terim mavsumi kelgan. Yil boşlanişida daryodagi suv sathining balandligi tōkin-soçinlik bōliş-bōlmasligidan darak bergan.
Sajdalarning eng qadimiysi, bu suv manbasiga sajda qiliş bōlsa kerak. Yuzlab, minglab diniy e’tiqodlar ōzgardi, lekin suv manbasi yonida qurbonlik keltiriş an’anasi saqlanib kelmoqda. Kuzda qurib qoluvçi va bahorda qayta tuḡiluvçi oqim — hayotning jōşib qaynaşi va davom etişining timsoli sifatida qabul qilinadi.
Bizning kunlargaça ham ba’zi narsalar yetib kelgan. Baland toḡlarning muzliklaridan boşlanuvçi, «Şiva xudosining taralmagan jamalaklari» orasidan ōtib, quyiroqda tinçiydigan muqaddas daryo — Gang ming yillardan beri beqiyos darajada e’zozlanadi. Hindiylarning mana man degan ruhoniylari uçun Gang daryosini ziyorat qiliş ularning hayotlaridagi eng oliy maqsad bōlib kelgan. Muqaddas daryo suvlarida tahorat qiliş — poklaniş va yangilaniş, uning suvini içiş — buyuk şaraf, ōz xokini daryo suv bilan aralaştirib yuboriş uçun ōlimidan sōng daryo qirḡoḡida kuydirilişi — har bir hindiyning muqaddas orzusi. Qariyalar, ōlim arafasida, ōzlarini Gang qirḡoḡiga olib borişlarini iltimos qilişadi.
Kimda kim, tongda hindiylarning Gang daryosida tahorat qila turib çiqayotgan quyoşni qōllarini kōtargan holda qutlaganini va Himolay qorlari ortiga botayotgan quyoşni Nepal toḡlaridagi Budda ibodatxonasidagi qōnḡiroqlar bongi kuzatib qolişini kuzatgan bōlsa, u hayot beruvçi kuçlarga bōlgan doimiy murojaatga guvohlik qilgan bōladi.
Şunday taomil va marosimlar borki, ularni yōqolib ketgan dinlarning aks-sadosi deb qabul qiliş kerak, ularga işonişingiz yoki işonmasligingizdan qat’i nazar, farqi yōq. Masalan, Ḡarbning xristian jamiyatida çaqaloq çōqintirilayotganida unga suv saçratiladi, bu poklaniş udumi. Txay xalqlari marhumning barmoqlariga suv tomizişadi; nikoh marosimi vaqtida kelin va kuyovning qōllariga muqaddas kōzadan suv quyişadi. Bratsk GESidan quyiroqda esa yana bir qiziq udum mavjud — nikohlari rasmiylaştirilgan kelin-kuyovlar buyuk daryoga guldasta in’om etişadi.
Dastlab muqaddas va foydali degan tuşunçalar bir-birlariga çambarças boḡliq edilar. Inson suvning tabiatdagi uzluksiz almaşinuvi aralaşa boşlaganidan sōng muqaddas degan tuşunça ikkinçi darajali bōlib qoldi, foyda esa — taxmin qilinadigan foyda — mutlaq bōlib qoldi. Yangi tuḡilgan çaqaloqlarni çōqintirayotgan, marhum qōllarini namlayotgan yoki nikoh guldastasini daryoga in’om etayotganlar taomilning birlamçi mazmuni haqida ōylamay qōydilar, bu marosimlar «gōzal va qadimiy» va xōjakōrsin marosimlarga aylandilar. Suv, bitmas-tuganmas boylik manbai sifatida qabul qilina boşladi va bu manbani xohlagança ōzgartiriş va tahqirlaş mumkin bōlib qoldi.
Bunday munosabatning qismati aksariyat hollarda ayançli bōldi. Qadimgi tamaddunlarning gullab-yaşnaşiga sabab bōlgan kanallar oxir-oqibat aynan şu hududlarning zavoliga aylandi. Toḡ suvlari yuvib tuşgan tuzlar dengizlarga yetib borolmay tuproqda çeksiz miqdorda yiḡila boşladi, natijada şōrlangan tuproqda heç narsa bitmaydigan bōldi. Besamar suḡorilayotgan dalalarda sizot suvlarining miqdori benihoya ortib ketdi va ulkan hududlar botqoqqa aylanib qoldi. Odamlarning oçkōzligi va omiligi Dajla va Frot daryolari oraliḡidagi hosildor yerlarni abgorlikka duçor qildi. Bir vaqtlar muqaddas bōlgan daryolar hozirgi kunga kelib qōnḡir rang, qaqşagan hududlardan oqib ōtayapti, Bobilning maşhur osma boḡlari tuz tufayli sōlib, ma’suda Nineviya botqoqlarda qolib ketdi.
Daryo bōyida gullagan tamaddunlarning ayançli taqdiri Nil vohasini ança vaqt çetlab ōtayotgan edi. Daryoning toşişi yerni suḡorar, tuzlar esa yer osti suvlarida erib, qaytib daryoga oqib tuşardi. Bu, bizning zamonimizgaça, ya’ni texnik mahorat va işbilarmon nodonlarning sa’y-harakatlari tufayli Nil tarixidagi eng katta ōzgariş sodir etilmagunça davom etdi.
Inson suvning tabiatdagi aylanişlariga aralaşar ekan, u bir vaqtning ōzida geologik jarayonlarga ham ta’sir kōrsatadi. Daryoda tōḡon bunyod qila turib biz na faqat suv yōlini, balki dengiz qirḡoqlari va şelflarni yangilovçi loyqa va balçiqlar yōlini ham tōsamiz, natijada, daryo oqizib keladigan qum va çōkmalar bōlmagani tufayli qirḡoqning mustahkamligi yōqoladi va dengiz uni yutib yuboradi. Şu bilan birga, suv omborlarida keragidan ortiq balçiq yiḡiladi va ularni işdan çiqaradi.
Şunday qilib, ming yillardan beri inson va daryoning ōzaro hamkorligiga eng a’lo namuna bōlib kelgan Nil bugungi kunga kelib, suv zaxiralariga uquvsizlarça munosabatimizning yaqqol misoli sifatida namoyon bōlayapti. Har yili sahroning million-million tonna qumi Nilda qurilgan Asvon tōḡonidan yuqoriroḡida barpo etilgan suv omborining tubiga tuşadi. Daryoning bir maromda nafas olişiga çek qōyildi. Suv kōtarilişi vaqtida u bilan oqib keluvçi oziqabop çōkmalardan mahrum bōlgan dalalarning unumdorligi yildan-yilga kamayib ketayapti. Ōz hosildorligi bilan maşhur bōlgan daryo deltasining maydoni qisqarayapti. Daryoda inson organizmiga xavfli bōlgan, içak va gijja kasalliklarini tarqalişiga sabab bōluvçi liçinkalar tobora kōpayib bormoqda. Sizot suvlar sathining kōtarilişi yer şōrlanişiga olib kelmoqda; ba’zi joylarda yer yuzini tuzlar xuddi qirovga ōxşab qoplagan. Hatto Buyuk piramidalar ham xavf ostida.
Nil fojiasi yer kurrasining boşqa hududlarida qaytarilmoqda. Daryolarni bamisoli kişanlamoqdalar, daryo va inson ōrtasidagi azaliy aloqalar uzilmoqda. Zambezi daryosini Karib tōḡoni bilan tōsganlaridan sōng Mzi-oa-tunya şarşarasi yuqorisidagi vohada istiqomat qiluvçi bantu xalqlari katta xavf ostida qolgan edi. Sababi mis konlari uçun elektr energiyasi zarur bōlib qoldi, bu oq tanli afrikaliklarning turmuş darajasini kōtarişi kerak edi. Avvallari bu ōlkalarda yuqumli içak kasalliklari deyarli uçramasdi, tōḡon qurilganidan keyin ikki yil ōtar-ōtmas bantu xalqlari, birinçi navbatda yoş bolalarning qariyb 99 foizi yuqumli kasallikka duçor bōldilar. Dalalarni suḡoriş va elektrostantsiyalar qurilişi uçun Grand-Kanon orqali oquvçi Kolorado daryosining yōlini tōsdilar, Tinç okeanga oqib borişi kerak bōlgan çōkmalar yarim yōlda, suv omborlarining tubida qolib ketdi, natijada okean suvining kōtariliş-pasayiş kuçlari bir vaqtlar ōta hosildor bōlgan qirḡoqlarni yemira boşladi.
Suvga çanqoq dalalar suḡorilayotgan hududlarda Bobil va Nineviya fojiasi takrorlanyapti. Hind daryosining havzasida yiliga bir yarim ming kvadrat kilometr maydonga teng bōlgan haydaladigan yer yōqotilayapti — suḡoriş tizimi yaxşi yōlga qōyilmagan. Şu bilan birga, aynan şu vohada, odamlarning ōsib borayotgan ehtiyojlarini qondiriş maqsadida, suḡoriladigan yerlar maydoni ikki baravar kōpaytirilişi rejalaştirilgan; sanoat korxonalari tomonidan suvdan foydalaniş esa ōn baravarga ortişi lozim.
Yoḡingarçiliklarning miqdori kōpaymaydi. Yer yuzidagi hayot dengizlar dunyoga keltiradigan bulutlar orqali zaminga yomḡir, qor kōrinişida tuşuvçi qirq ming kubokilometr suvga boḡliq. Bu ne’mat ham bir tekis taqsimlanmaydi. Kurramizning kōpgina mamlakatlarida yaşovçi odamlarni taşnalik, qurḡoqçilik kōlankasi ta’qib etadi. Ōttizga yaqin eng qaşşoq davlat yil sayin keskinlaşayotgan suv tanqisligidan aziyat çekadi. U yerdagi odamlar faqat xōjalik ehtiyojlari uçun zarur bōlgan suvga yetişiş uçun juda kōp mehnat qilişlari kerak bōladi. Ayollar quyoş tiḡi ostida suv olib keliş uçun bir neça çaqirim piyoda yurişlariga tōḡri keladi.
Sanoati rivojlangan mamlakatlar, suv tanqisligi nima ekanligini bilmay turib, beparvolarça şunday «ajoyib» texnologiyalar ōylab topganlarki, natijada bir tonna qoḡoz işlab çiqariş uçun uç yuz ming litr, bir tonna azotli ōḡit uçun olti yuz ming litr, bir tonna plastmassa uçun esa biratōlasiga million litrdan ortiq suvni sarflab yuboradilar. Biz, rivojlangan texnikamiz ulkan miqdorda suvni isrof qilişi haqida deyarli ōylamaymiz.
Xōjalikni şu tarzda yuritişimiz sababli, yer usti suvlari — daryo, kōl va suv omborlariga qamab qōyilgan suvlar — odamlar taşnaligini qondiriş va yerlarni suḡoriş uçun yetmayotganligi aniq bōlib qoldi. Yer osti suvlarini tortib çiqarişga bōlgan ehtiyoj ortib bormoqda. Yer osti suvlarining hajmi dunyodagi barça daryo suvlarining hajmidan olti ming marta kōproq. Lekin yer osti suvlari juda sekin yangilanadi. Agar ulardan oqilona foydalanilmasa, ularga ham xuddi daryolarga bōlganidek vahşiyona munosabatda bōlinsa, oxir zamon yetib kelişi muqarrar. Suvsizlikdan qiynalayotgan ba’zi mamlakatlarda, masalan, Hindistonda yer osti suvlari sathining tuşib ketişi odamlarni taşvişga solayapti — suvning sarflanişi suv kelişidan kōproq.
Erdagi har bir odam uçun tōḡri keladigan suv miqdorining borgan sari kamayib ketişi yetmaganday içadigan suvimizning tarkibi ham yomonlaşgan.
Yaqindagina, toḡda, muzlik çekkasida hosil bōlgan irmoqdan suv iça turib, Linney ōz yōlboşçisi bilan Norvegiya toḡlari bōylab qanday sayohat qilganini tasavvur qila olar edik. Sayohat davomida çanqoqlarini bosiş uçun yōlboşlovçi piçoḡi bilan muzlikda kiçkinagina çuqurça ōyar edi va suv ōşa yerga yiḡilardi. Ularga hamroh bōlgan vraç eslaydi: «Biz tōygunimizça içdik, suv juda şirin edi, keyin irmoqda yuvindik, toḡdan oqib tuşayotgan suv şunday tiniq ediki, qōllarimizni uning tubidagi toşlardan ajratib bōlmas edi».
Lekin, quyiroqda toḡlar tugaganidan sōng, suv biz yaratgan texnologiyaga qōşiladi va u orqali ōtganidan sōng industrial jamiyat tomonidan çiqarilgan zahar-zaqqumni qabul qiladi va tarqatadi. Kimyo sanoati yiliga mingga yaqin yangi birikmalar işlab çiqaradi; bu birikmalarning ba’zilari zaharli xususiyatga ega va ular suv almaşinuvida iştirok etadilar. Azotli ōḡitlar kōllardagi barça tirik organizmlarni ōldiradi, kislotali yomḡirlar esa hayotning boşlanḡiç unsurlarini bōḡadi. Hozirgi kunga kelib Yevropa daryolaridagi suv tarkibida avvalgi, ya’ni industrializatsiya rivojlanmagan davrga qaraganda ōn baravar ortiq oltingugurt mavjud.
Rivojlangan mamlakatlarda biron-bir ifloslanişdan holi bōlgan suvning ōzi qolmagan. Faqatgina toḡlarning baland çōqqilarida, daryolar tizimining boşlanişida toza va şaffof suvni uçratiş mumkin.
Bir neça asrlar avval Reyn daryosi (Reyn, bu «toza» degani) ōz nomini bemalol oqlay olar edi. Tiniq oqim tubida rang-barang şaḡal — afsonaviy «Reyn oltini» tovlanar edi. Endi bu Reyn oltini yalanḡoç qiyaliklardan oqib tuşgan çōkindi, sanoat va maişiy çiqindilar ostida. Daryo etagida yaşovçi gollandlarning içayotgan suvlari hojatxona va sanoat qurilmalaridan qayta-qayta ōtib kelgan.
Eng katta suv havzalari ham ifloslanişdan saqlab qolinmadi. Amerikaning buyuk kōllaridan biri – Eri kōli, oltmişinçi yillarning ōrtalaridan beri deyarli ōlik hisoblanadi. Bar vaqtlar baliqqa boy Azov dengizi çiqindixonaga aylanib bōlgan. Baykal kōli ōzining tiniqligi va tozaligi (suv ostida qirq metrgaça bōlgan narsalar tiniq kōrinadi) bilan maşhur, bunga sabab – boşqa suv havzalarida yaşay olmaydigan endemik infuzoriya, aynan şu infuzoriya kōl suvini tozalaydi, bugunga kelib kurramiz uçun noyob hisoblanuvçi bu organizm xavf ostida – kōlga oqizilayotgan sanoat çiqindilarining miqdori yil sayin ortib bormoqda.
Oqava suvlarning hajmi ōn baravarga oşgan. Toḡ-toḡ çiqindilar tufayli ifloslanayotgan yer osti suvlarining hajmi ortib borayapti. Qayta-qayta tozalangandan keyin ham içayotgan suvimiz tarkibida baribir 20 foizgaça zararli birikmalar qoladi. Bu barqaror va zararli birikmalarning aksariyatini odamlarning ōzi yaratadi.
Içimlik suvi tanqis bōlgan kōpgina rivojlaanayotgan mamlakatlarda misli kōrilmagan halokat sodir bōlişi mumkin. Qişloqda yaşovçilarning faqat beşdan biri nisbatan toza suv içadi, yettidan biri sanitariya talablariga javob bera oladigan hojatxonadan foydalanadi. Daryolarda kasal tuḡdiruvçi bakteriyalar ḡij-ḡij.
Er kurrasida suvsizlikdan nobud bōlayotganlardan kōra iflos suv içib halok bōlayotganlarning soni kōproq. Kasalliklarning sakson foizi ifloslangan suv yoki antisanitariya tufayli. Faqat içburuḡning ōzidan yiliga olti million bola nobud bōlayapti, sababi – ifloslangan suv iste’mol qiliş. Vabo, terlama, dizenteriya va gijja millionlarning yostiḡini quritayapti. Quyoş tizimidagi suvi bor yagona sayyora – suvlari tahqirlanuvçi sayyoraga aylanib qoldi. Norvegiya toḡlarida hukm suruvçi sokinlikda qadimgi zakovatni aniq eşitayotgandek bōlayapmiz:
«Buloqning tiniq suvini tahqir qilayotgan kimsa – ōzini taşnalikka mahkum etadi».
Bu sōzlarni qadimgi yunon şoiri miloddan beş yuz yil avval yozgan edi.

Daryolarni ifloslantirayotgan inson bir vaqtning ōzida okeanni ham işdan çiqarayapti. Bizning industrial jamiyatimiz yerdan oladigan va keyinçalik ōzidan nari qilişga intilayotgan narsalarning oxirgi bekati okeandir.
Noma’qulgarçilikni qila turib, okean, bizning yuqori texnologiyalarga ega bōlgan jamiyatimizdan ellik million kattaroq va muayyan muvozanatga ega bōlgan murakkab tizim ekanligi haqida ōylamaymiz. Biroq, inson heç ikkilanmasdan okean kimyosini ōzgartirib yotibdi. Qit’alardan oqib tuşayotgan hamda yomḡir bilan osmondan tuşayotgan birikmalar okeanning moviy qa’ridagi oqimlar yordamida suv bilan aralaşib ketayapti. Okean aytarli darajada talofat kōrmagan bōlsa-da, baribir, insonning aybi bilan suvga tuşayotgan begona moddalar tirik organizmlar uçun xavfli.
Dengizda neft tōkilgan joylar tubini tekşirgan tadqiqotçilarning ta’kidlaşiça, u yerdagi baliqlarning uvuldiriqlari halok bōlar va ixtiofauna siyraklaşar ekan. Sayyoramizdagi kislorodning ōndan yetti qismini işlab çiqaruvçi fitoplanktonlar faoliyati xavf ostida. Bir hujayrali organizmlar zaharlanganlaridan keyin ulardan oziqlangan boşqa, murakkabroq jonzotlar ham zararlanadi. Ayniqsa uzoq muddat ta’sir etuvçi radioaktiv izotoplar xavfli, ular dengiz mavjudotlari tomonidan birinçi navbatda iste’mol qilinadilar, natijada organizm tōqimalaridagi radiatsiya ziçligi minglab marotabaga ortadi. Oziqlaniş tizimi tarkibiga kirib olgan izotoplar yuzlab, minglab yillar davomida turli organizmlarda sayohat qilib yurişlari mumkin.
Sanoat çiqindilari, gōyoki yaşirinça, ōzimizdan soqit qilgan sanoat çiqindilari, yana ōzimizga qaytib kelayapti. Dengiz suvidagi pufakçalar atmosfera havosi bilan tōqnaş kelganida yoriladi va yuqoriga na faqat tuz kukuni, balki dengizga taşlangan çiqindilarning aksariyat qismi ham kōtariladi. Dengiz yuzasidan havoga kōtarilayotgan minglab tonna zarraçalarning bir neça yuz tonnasi bulutlar orqali qor-yomḡirga aralaşib qaytib yerga tuşadi.
Endi, sevimli Norvegiya toḡlari bōylab kezib yurganingizda noxuş fikr miyangizni doim parmalaydi: muzlik çetidan tomçilayotgan, toḡdan oqib tuşayotgan jilḡa suvi siz ōylagandek toza emas, kōrinişi toza bōlsa-da, baribir biron bir kimyo zavodi yoki gaz-neft konidan çiqqan zaharli zarraçalarni şu suv bilan qōşib içamiz.
«Inson yerga xarobalar kōrinişida belgi qōyadi, uning hokimiyati qirḡoqda tugaydi», – XIX asr boşida Bayron şunday yozgandi.
Endi okean ham xarobalar maydoniga aylanib qolişi mumkin. XX asrning oltmişinçi yillarida ovlanayotgan baliqlar salmoḡini kōpaytirib oçarçilik muammosini hal qiliş mumkin deb ōylardik. Tadqiqotçilar baliq tōdalarining ummon bōylab keziş yōllarini aniq aytib bera boşladilar, baliqçilar uçun eng takomillaşgan ov qurollari ixtiro qilindi.
Va birdaniga bu yangi bilimlar, fan va texnika mōjizasi bōlgan takomillaşgan ov qurollari yomon oqibatlarga olib kelişi mumkinligi ma’lum bōlib qoldi. Bar qator mamlakatlarning (Yaponiya, Rossiya, Xitoy, Janubiy Koreya va hokazo) kemalari okeanlarda kezib yurişadi, ular yetib bormagan dengizning ōzi yōq, baliqni kim tezroq ovlaş bōyiça musobaqa ōynaşadi. Avtomatik asboblar baliq tōdalarining kattaligi va suzib yurgan joylarini aniqlab beradi, EHM kemalari baliqlar yiḡilgan hududlarga yōnaltirib turadi. Tōrlarga ōrnatilgan gidrofonlar baliqlarni çaqiruvçi signallarni tōxtovsiz çiqarib turişadi; kiçik suv osti kemalari nasoslar yordamida qisqiçbaqalarni inlaridan sōrib çiqarişadi.
Texnikasi rivojlangan mamlakatlar dengizda yirtqiçlarga xos ov qilişadi, ularning dahşatli şiori bor: biz ovlamasak, boşqalar ilib ketişadi… Natijada seld va tunets baliqlarining salmoḡi ança kamaydi. Bu kabi vahşiyona siyosatdan birinçi navbatda qaşşoq davlatlarning aholisi aziyat çekadi, çunki ularning asosiy yemişi – baliq.
Biroq, dengizga nisbatan faqat bilimlar bilan qurollangan holda emas, balki mas’uliyat bilan munosabatda bōlinsa, dengiz ōz saxiyligini kōrsata oladi. Qirḡoqqa yaqin suvlarda baliq va ustritsa kōpaytiruvçi, dengiz ōtlarini ōstiruvçi fermalar barpo qilişi mumkin, yirtqiç baliqlardan esa, texnikaning kuçi aynan şu yerda kerak bōladi, ultra tovuş yordamida himoya qilişadi. Eng asosiysi, bu kabi xōjaliklarning faoliyati dengiz hayotini boşqaruvçi qonunlarga muvofiq bōlişi va ōta nozik muvozanatni buzmasligidadir.
Azaldan dengiz inson uçun tuz manbai bōlib xizmat qilib kelgan. Tuzsiz baliqçining ovlagan baliḡini, ovçining ōljasini va çōponning qoramolini uzoq muddat saqlab bōlmas edi. Dengiz qirḡoqlarida loy bilan suvalgan çuqurliklar talaygina uçraydi – qadimda dengiz suvini yiḡib, keyin buḡlatilardi va bu çuqurliklarda inson uçun ōta zarur bōlgan tuz kristallari hosil bōlar edi.
Bugungi kunga kelib bilamiz, dengiz suvida faqat tuz emas, balki juda kōp metallar, şu jumladan odamlar tomonidan benihoya qadrlanadigan oltin ham bor ekan. Agar materiklar yuzasiga okeanda erigan boyliklarni tōşab çiqişni iloji bōlganda, qalinligi ellik metrga teng qatlam hosil bōlar edi.
Dengiz suvlari ostida marganetsning bitmas-tuganmas zahiralari mavjud. Undan taşqari temir, mis, nikel, kobalt va boşqa noyob metallar ham talaygina. Ularni birinçi bor aniqlaganlarida kosmosdan tuşgan tuhfa, ya’ni osmondan tuşgan meteorit parçalari deb ōylaganlar. Endi okean tubidagi yoriqlardan magma çiqişi va geyzerlar qaynaşini, tub qa’ridan ajralib çiqqan metallar oqimlar yordamida okean tubiga yoyilişini bilamiz. Tinç okeani tubining har bir kvadrat metrida ōn kilogrammdan ellik kilogrammgaça konkretsiya borligi aniqlangan. Qit’alardagi ruda konlari bir kunmas bir kun tugaydi, okean tubida esa doimiy ravişda yangilanib turuvçi konkretsiyalarning zahiralari mavjud.
Hozirgi kunga kelib yirik korporatsiyalar kelajakda konçilik işlarini dengiz tubida amalga oşirişga hozirlik kōrmoqdalar. Dengiz tubini çuqurlaştiruvçi ulkan kōçma qurilmalar yoki maxsus nasoslar yordamida marganets konkretsiyalarini qazib oliş usullarini işlab çiqiş uçun milliardlab dollar sarflaşayapti. Masofada boşqariladigan ōziyurar qurilmalar dengiz tubida harakatlanib, u yerdagi materiallarning kimyoviy va spektrometrik tarkibini ōrganadi va tadqiqot natijalarini maxsus kemalarga uzatadi. Bu kemalar, ōz navbatida, qazilmalarni qazib oluvçi qurilmalarni eng boy zaxiralari mavjud yerlarga jōnatadi. Lekin qudratli texnika qisqa muddat içida nozik dengiz muhitini vayron qilib qōyiş ehtimoli ham yōq emas.
Odamlar energiya manbalarini ham okean tubidan qazib olmoqçi. Neft qazuvçilar çuqur dengiz qa’riga tuşib olib, ōşa yerga burḡilaş qurilmalarini ōrnatişmoqçi. Qazib olingan neftni quruqlikka tōlqin va şamolni pisand qilmaydigan ulkan suv osti kemalari olib çiqadi.
Biroq neft energetika tarixidagi kiçik bir lavha. Suvning ōzidagi bitmas-tuganmas energiyani ōzlaştiriş uçun bizning texnologiyamiz qaçon kalit topadi – noma’lum, lekin topişi aniq, çunki kurramizdagi uglevodorodlar zaxirasi çeksiz emas. Bunda gap qandaydir megavatt yoki gigavattlar haqida ketmaydi. Okean oqimlarining quvvati oldida materikdagi GES mōrilarining guvullaşi bamisoli çivinning çiyillaşidek bōlib qoladi. Energiyaning yana bir ulkan manbai, bu qirḡoq tōlqini, suv kōtarilişi va pasayişida vujudga keluvçi kuçli oqimlar va daryolarning dengizga quyiliş joylaridagi suv tarkibida tuz miqdori farqlanişi bilan boḡliq. Suvning pastki va yuqori qatlamlaridagi haroratning farqlanişi yigirma darajadan ortiq bōlgan tropik kengliklarda issiqlik stantsiyalari işga tuşgan.
Agar biz bir neça ōn yillik davomida ōz ehtiyojlarimizni jilovlay olsak va havo bilan suvni me’yoridan ortiq oltingugurt, karbonat kislotasi, neft va atom çiqindilari bilan ifloslanişiga yōl qōymay tursak, işonamanki, fan toza energiyaning çeksiz zaxiralariga yōl topib beradi.
Qadimgi Tir va Sayda bandargohlari suv ostida qolib ketdi. Hayot qaynagan dahalar, buḡdoy va şarob quyilgan ulkan xumlarga tōla omborlar, ibodatxona va kōngilxuşlik uylari uzra sukunat hukm suradi.
Bir kunmas bir kun şovqin-suronga tōla hozirgi şaharlar ham suv ostida qolib ketadi. Okean uzra ōz hukmini ōtkazayotgan gomo texnikuslarning ulkan hududlari okeanning bir bōlagiga aylanib qoladilar – xuddi Sayda va Tir bolalari qumdan yasagan qal’alar singari tōkilib tuşadilar.
Biz muqarrar falokatni tezlatib yuborişimiz mumkin. Aftidan yaqinlaştirayapmiz ham. Neft, gaz va kōmir kōrinişida ōtgan davrlardan qolgan ōsimliklarni yondirib va hozirgi ōrmonlarni kesib biz atmosferani karbonat kislota bilan şu darajada tōyintirayapmizki, okean buni qayta işlab ulgurmayapti. Olimlarning xavotiri yil sayin ortib bormoqda — tobora qalinlaşib borayotgan karbonat kislotali qatlam issiqlikning kosmosga bemalol uçib ketişiga yōl qōymayapti, natijada Yerdagi harorat kōtarilayapti va materiklardagi katta muzliklar eriy boşladi. Anarktikadagi harakatlanuvçi muzliklar dengizga sirḡalib tuşadigan bōlsa suv sathi beş va undan ortiq metrga kōtarilişi mumkin. Olimlar tomonidan şunday xaritalar tuzilgan, ularda suv ostida qolib ketişi mumkin bōlgan şahar va mamlakatlar belgilangan.
Muzliklarning jadal yemirilişi barça qit’alardagi qirḡoqlarning suv ostida qolişiga olib keluvçi qudratli kuç – tsunamilar hosil bōlişiga sabab bōladi va olamni suv bosişi boşlanadi – bu odamzodning tabiatga qarşi qilgan jinoyatlariga tabiat tomonidan berilgan javobdir.
Şunday bōladiki, toḡlar ulkan palaxsa qiyalik bōlib dumalab tuşadi. Yillar sayin uning asosi asta-sekin yemirilib boradi, oxir oqibat yengilgina turtki – şamolning birdan kuçayişi yoki kōklamda qor erişidan hosil bōlgan jilḡaning tomçilari bahaybat toş kōçişiga sabab bōladi. Biz hanuzgaça bilmaymiz, inson hayoti uçun zarur şaroitlarni yaratib beruvçi havo, dengiz va dengiz bōyi hududlariga nisbatan nomaqbul munosabatimizga tabiat qaçongaça çidab beradi. Bilganimizda esa keç bōlişi aniq.

BILIM DARAXTIDA BILIŞIMIZ ŞART BŌLMAGAN MEVALAR BORMI?

Tinib tinçimas izlanişlarimiz oxirgi ōn yilliklar davomida bilimlarimiz doirasini insoniyat tarixida misli kōrilmagan tezlikda va hajmda kengaytirayapti. Egallangan bilimlar va texnik rivojlaniş nuqtai nazarida biz bobolarimizdan ular xuddi toş asridan ōzib ketgançalik ilgarilab ketdik.
Bir vaqtlar Gyoteni xavotirga solgan muammo – bilimlarimizning foydali yoki zararli ekanligi – yangiça kōrinişga ega bōldi.
Bilim daraxtida bilişimiz şart bōlmagan mevalar bormi? Fan hatlab ōta olmaydigan muayyan çegara bormikan – olḡa yurişni eplay olmasligimiz sababli emas, balki biz bilişimiz şart bōlmagan narsalar mavjudligi uçun? Rivojlangan fan va rivojlangan texnologiyaga ega bōlgan jamiyat ōz ildizini qurituvçi qurolni ōz qōynida asrab yurmayaptimi?
Atom qa’ridagi kosmik kuçlar haqidagi orttirilgan bilimlar bizning qōlimizga şunday qurol berib qōydiki, arzimagan ehtiyotsizlik tufayli tōrt milliardlik evolyutsion taraqqiyotga nuqta qōyişimiz mumkin bōlib qoldi. Bu qurbonlik gulxani na faqat hozirgi hayotni, balki tuḡilib ulgurmagan avlodlarni ham batamom yōqqa çiqaradi.
Şu paytgaça har bir individiuumning ōlimi degan tuşunça, albatta, uning uruḡi va şu uruḡga mansub bōlgan alohida şaxs yaşaşiga qat’iy işonç bilan uyḡunlaşgandi. Hayot va ōlimning mazmuni hayot oqimida tomçi ekanligimizni anglaşdan iborat edi. Yadro qurolining soyasida doimiy tahlikada yaşaş bunday işonçni puçga çiqardi. Fan va texnika bizni şu sayyoradagi tariximiz va kelajagimizni ōz qōlimiz bilan batamom yōq qiluvçilarga, tabiat impulslariga ōta zid bōlgan harakatlarni amalga oşiruvçilarga aylantirdi. Boşqa, yadroviy bōlmagan usullar yordamida ham biz ōzimizning vaqt ōlçovlarimizga kōra sekinlik bilan, lekin vaqtning geologik yil hisobi nuqtai nazarida juda tez sur’atlarda tabiatni va hayotni taşkil etuvçi negizlarni vayron qilayapmiz.
Ōtgan ming yilliklar davomida tabiatni xonavayron qilişimiz natijasida sodir bōlgan ma’şum halokatlar biz uçun gōyo saboq bōlmaganday sayyoramizning yaşil xazinasi bōlgan tropik ōrmonlarni bōḡişni davom etayapmiz. Qadimgi tamaddunlarning taqdiri qanday bōlgani yodimizdan kōtarilganga ōxşaydi va biz ōtgan davrlardan meros bōlgan gumusni palapartiş sovurayapmiz. Soyasida maysadan yaşil gilamlar tōşalgan, barglarining şamolda şildiraşi bamisoli kuçli oqimdek bōlgan daraxtzorlar sahroga aylanib qolayapti.
Nafsimizni qondiriş maqsadida materiyani bir kōrinişdan boşqasiga ōzgartirar ekanmiz, bu jarayonda hosil bōluvçi ikkilamçi zaharli moddalar şamol va suv yordamida atrof-muhitni ifloslantirayapti va zaharlayapti. Daryolar ifloslanadimi, ularni yaratuvçi yomḡirlar zaharlanadimi va nihoyat suvning sōnggi manzili bōlmiş dengizlar ekologik halokat bōsaḡasida bōladimi – farqi yōq, suv ōzining tabiatdagi aylanişini tōxtatmaydi. Suv ōzi bilan zaharni va oziqlantiruvçi moddalarni ham, kasal tuḡdiruvçi çiqindilarni va ōḡitlovçi çōkindilarni ham olib kelişi mumkin. Suv oqimlari va okean bir neça milliard yildan sōng, Quyoş portlaşi natijasida tugaydilar. Lekin hozirgi hayot uçun toza suv kerak. Hujayralarni yuvib turuvçi suv zaharlansa hayotni muvofiqlaştiruvçi kimyoviy jarayonlar ham buziladi.
Mayli, ōzimizni yadro quroli bilan halok qilmasak ham, baribir, zaharlangan, ifloslangan va xarobaga aylangan sayyorada asta-sekin bōḡilib nobud bōlişga mahkum etilişimiz xavfi bor.
Balki, haqiqatan ham tabiatning yurak urişini tōxtatişga tayyor bōlgandirmiz? Bilim daraxtidan aççiq mevalarning yana qançasini uzib olişimiz mumkin? Hayajondan titray-titray ōzimga ōzim savol beraman: hayotning ōta maxfiy sirlarini oşkor qilganimizda yana qanday natijalarga erişamiz va ularni tadbiq qilişimiz yana qanday kulfatlar keltirişi mumkin? Biz sun’iy hayot yarata olmaymiz, faqat organik xomaşyoni sintez qilişni eplay olamiz. Agar sun’iy hayot yaratiş masalasini hal qila olsak qay darajada qudratli bōla olamiz va bu qay darajada fojiali bōlişi mumkin?
Bilişimiz va foydalanişimiz şart bōlmagan bilim mevalari bormikan degan savolda heç qanday ma’no yōq. Bizning genlarimizda yengib bōlmas intiliş – izlaniş mavjud. Bizning tafakkurimiz doim yangi bilimlarga çanqoq va bunga qarşi heç narsa qila olmaymiz. Insonlar uçun eng asosiy sōz – «nega» va bu sōz izlovçi va ikkilanuvçilarning şioridir. Egallagan bilimlarimiz va biz haqiqat deb biluvçi tuşunçalarimiz aynan şu sōz tufayli. «Nega» degan sōz çeksiz koinotdagi kiçik sayyorada, biz uçun ajratilgan davr mobaynida, insoniyatni olḡa yetaklaydi.
Biz xavf-xatarga tōla bilimlarimiz bilan yaşaşimizga tōḡri keladi. Hammasi bilimlarimizni qanday tadbiq qilamiz va ixtirolarimiz nima maqsadlarga xizmat qiladi?–degan savollarga beradigan javoblarga boḡliq.