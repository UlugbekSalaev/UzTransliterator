Sehrli şamçiroq
Ōtgan zamonda bir mamlakatda ikki aka-uka bōlgan ekan.
Ular ōz qişloqlaridan çiqib ketganlariga bir neça yil bōlgan ekan.
Ularning qişloḡida sakkiz-ōn yoşli bolalardan bir qançasi suvi qurigan ariqda qumdan “Ariq-ariq” qilib ōynab turgan vaqtda bir mōysafid çol kōçadan ōtib ketayotib, Oloviddin degan bolani oldiga çaqiribdi. Çol Oloviddinga:
— Men dadangning akasi bōlaman, sen tuḡilmasdan avval uydan çiqib ketgan edim. Sen tuḡilib şunça yoşga kiribsan, oying tinç ōtiribdimi? — deb uni quçoqlab ōpibdi. Oloviddin yugurib oyisining oldiga kiribdi va “Oyi-oyi, amakim keldi, men bilan sōraşdi. Uyga boşlab kiraymi”, debdi.
Oyisi ham xursand bōlib uyga boşlab kirişni buyuribdi. Çol uyga kirgaç, xuddi Oloviddinning amakisiga ōxşab mehribonlik bilan kōrişib, yiḡi-siḡi bilan hol-ahvol sōraşibdi. Çol bir-ikki kun mehmon bōlib Oloviddinni ōziga juda ham ōrgatib olibdi. Oloviddin undan bir qariç ham uzoqlaşmas ekan.
Bir kuni çol Oloviddinni şaharga olib borib ōynatib kelmoqçi bōlibdi va onasidan ruxsat sōrabdi. Ular şaharga borib kōp joylarni tomoşa qilibdilar.
Çol Oloviddinga yangi kiyimlar olib beribdi. Şahardan qişloqqa qaytiş paytida çol: “Yur, ōḡlim, ana u yerda biroz işimiz bor, şuni bitkazib ketaylik”, deb Oloviddinni şaharning kun botiş tomoniga — adirga qarab boşlabdi. Adirning ustiga çiqqaç, çol Oloviddinga bir uzukni berib, kattakon toşni kōrsatibdi.
— Mana bu uzukni ōng qōlingga taqib ol, qaçon boşingga bir qiyinçilik tuşsa, bir toşga surkasang, senga asqotadi, şu toşning tagida bir teşik bor, şu teşikka tuşsang, bir uyning içida bir qora çiroq (şamçiroq) bor, şuni menga olib çiqib berasan, — debdi.
Oloviddin toşni kōtarib pastga qarab tuşa boşlabdi.
Bir neça xonadan ōtgaç, atrofi yop-yoruḡ uyga yetib boribdi. Bu uyning tagi har xil rangli toşlarga tōla ekan. Bu toşlar orasida eski bir şamçiroqni topibdi.
Şamçiroqni çōntakka solgaç, marvarid, yoqut toşlar kōziga bir ajoyib kōrinib ketibdi. Ikki çōntagini tōldirib, zinapoya bilan balandga kōtarila boşlabdi.
Çol taşqarida: “Oloviddin, topdingmi? Olib çiqyapsanmi?” deb bir neça marta sōrabdi.
— Teşikning oḡziga kelganda, şamçiroqni menga beraqol, — debdi çol.
Şamçiroq çōntakning ostida bōlib, uning ustiga turli qimmatbaho toşlar tōldirilgan edi. Şotining ustida turgan paytda toşlarning tagida turgan şamçiroqni olib beriş qiyin bōlibdi. Bir neça daqiqagaça Oloviddin uni bir qōli bilan ololmabdi. Çunki toşlarni taşlab yuborişga kōzi qiymabdi.
Çolning xayolida, Oloviddin şamçiroqni bergisi kelmayotgandek kōrinibdi. Şuning uçun uning jahli çiqib, teşikni toş bilan bekitib ketibdi. Oloviddin dod-faryod qilib, zor-zor yiḡlabdi. Qanday qilib yer yuziga çiqişning yōlini bilolmabdi. Yana ilgarigi yoruḡ xonaga tuşib “Dod” deb yiḡlay boşlabdi. Behuş bōlib bir neça kun yotib qolibdi.
Ḡorda madori qurib ketib, goh u tomonga, goh bu tomonga aḡanab, qōllarini toşlarga urganda, qōlidagi uzuk toşga surkalib ketib, Oloviddinning tepasida bir barzangi dev: “Tila tilagingni, xizmatingga tayyorman”, deb turibdi.
Sehrli şamçiroqning sirini ham şu devdan eşitib olibdi.
Oloviddin devdan yer yuziga, ōz qişloḡiga — onasining yoniga eltib qōyişni sōrabdi. Dev unga:
— Yelkamga minib, kōzingni yum, — debdi. Oloviddin devning yelkasiga minibdi. Dev yana:
— Kōzingni oç! — debdi. Oloviddin kōzini oçib qarasa, onasining yonida turganmiş. U onasi bilan mehribonlarça kōrişibdi, yiḡi-siḡi qilibdi. Kōrganlarini aytib beribdi. Şamçiroqni bir parça kigizga işqalagan ekan, haligi devdan ham katta bir dev paydo bōlibdi.
Oloviddin unga:
— Podşohlarning saroyidan ham afzal bir saroy barpo bōlsin. Hatto zinapoyalari ham oltindan bōlsin. Hamma kōrib hayron qolsin, — debdi. Bir zumda aytgani paydo bōlibdi. Endi Oloviddin ōz onasiga: “Podşohning bir qizi bor emiş. Şunga sovçi bōlib borsangiz. Nima desa, men topib berişga tayyorman”, — debdi.
Podşoh dastlab bu kambaḡalga qizini berişni loyiq topmabdi. Şuning uçun juda kōp qalin sōrabdi. “Tuyalarda toza mollar karvon-karvon keltirilsin, qōylar, yilqilar “bōldi-bōldi” demagunça keltirilsin. Yoḡ-u asallar ariqlarda suv ōrniga oqib tursin. Podşoh bu narsalarga joy topolmay, “dod” degunça kela bersin. Sōng qizimizni beramiz”, debdi.
Oyisi bu gapni Oloviddinga borib aytganda, Oloviddin “Hi” deb kulib qōyib:
— Ertagayoq tayyor bōladi bu narsalar, — debdi.
Podşohning sōragan qalini: mollar, qōy-eçkilar aytganidan ham ziyoda qilib yuborilibdi.
Podşoh ōz qizini qirq kun tōy-tomoşa qilib Oloviddinga beribdi va ular baxtiyor hayot keçira boşlaşibdi. Oloviddinning tagida yaxşi oti bor ekan. U har kuni dalaga ovga borib, keç qaytar ekan.
Endigi gapni çoldan eşiting:
Bir neça yillardan buyon çol, Oloviddin yer yuziga çiqib hayot keçirayotgandir deb, mamlakatlarni kezib, uni axtarib yurar ekan. Bir kuni Oloviddinning qişloḡiga kelsa, qaddi kōklarga kōtarilgan haşamatli ajoyib bir bino paydo bōlganini kōribdi. Odamlardan: “Bu uy kimning uyi?” deb sōrabdi.
Ular Oloviddinning uyi ekanini aytibdilar.
Çolning yuragi jiḡillab ketibdi. U bozordan xurjuniga tōldirib şamçiroq sotib olibdi. Yangi bino joylaşgan kōçada qattiq ovoz bilan “Kim yangi şamçiroqqa eski şamçiroqni almaştiradi”, deb qiçqiribdi.
Bu ovozni Oloviddinning xotini eşitib qolibdi. Ōçoqning boşida bir eski şamçiroq ançadan buyon yotar ekan.
Onasiga qarab “Ona, şu eski şamçiroqni olib çiqib, yangisiga almaştirib keling”, deb aytibdi. Oloviddinning onasi xursand bōlib eski çiroḡiga yangisini almaştirib kelibdi. Çol maqsadiga yetibdi. Şamçiroqni şahar çekkasiga olib borib, uni ōpib yiḡlabdi. Qaçondan buyon uni istab, azob çekkanini aytibdi. Çol şamçiroqqa kigizni işqalab, hozir bōlgan devga qarab: “Istab topib bōlmaydigan bir uzoq mamlakatga Oloviddinning uyini, xotini va narsalari bilan kōçirib yubor”, — debdi.
Çol kōzini yumib, oçib qarasa, bir ajoyib ōlkada zōr imorat içida turgan emiş.
Yonida podşohning qizi — Oloviddinning yoş xotini va onasi. Çol şamçiroqni yerga qōymasdan qōyniga solib yurarkan. Oloviddinning xotini bir neça oygaça çolni yaqiniga keltirmay, undan nafratlanib yuribdi.
Çol yoş xotinning kōnglini ovuta olmabdi.
Endi Olovuddinga kelaylik, Oloviddin ovdan kelsa, uyi ōrnida çang-tōzon kōtarilib yotibdi. Onasi, xotini, uyi yōq. Xafa bōlib bir neça yil şaharma-şahar axtaribdi. Bormagan yurti qolmabdi.
Bir kuni Oloviddin holdan ketib, çarçab, bir ariqçaning yonida tōxtabdi. Yuz-qōllarini şildirab oqib turgan zilol suvda yuvibdi.
Suv ostida kōrinib turgan mayda toşçalardan qōliga tōldirib olibdi. Şunda panjasidagi uzukka toşlar işqalanib ketib, uning çaqnaganini kōrib, bir iş esiga tuşibdi. Qōlidagi uzukni toşga işqalasa, bir dev paydo bōlib, “Tila tilagingni!” debdi. Oloviddin unga:
— Men katta baxtsizlikka duçor bōldim: imoratim, xotinim, onamdan ajraldim. Şuni menga topib bersang, — debdi.
Dev bōlsa: “Uni qaytarib keliş mening qōlimdan kelmas, ammo imorat turgan joyga seni olib borib qōyiş qōlimdan keladi”, — debdi va Oloviddinni yelkasiga mindirib, şu imoratning oldiga keltirib qōyibdi.
Oloviddin bir kampirni topib, uyda kim borligini, çolning qayerdaligini, şamçiroq qayerda turişini sōrabdi. Ōzining kelganini xotiniga bildiribdi.
Şu kuni ular çiroqni çoldan oliş uçun hiyla işlatibdilar. Kelin bir neça şişada şarob tayyorlabdi.
Çolga qarab: “Keling, bugun bir xursandçilik qilaylik, mayli, endi siz nima desangiz roziman”, debdi. Çol xursand bōlib oḡzi quloḡiga yetibdi.
Kelin ōzining navbatini içmasdan yerga tōkib, çolga bir neça piyola may quyib beribdi. Oxiri çol mast bōlib uxlab, qotib qolibdi.
Uning qōynidan eski sehrli şamçiroqni olibdilar.
Ertasiga Oloviddin çolni huşiga keltirib, “Sehrgar aldamçining jazosi şu”, deb kallasini qiliçi bilan şartta kesib taşlabdi.
Sehrli şamçiroqni kigizga işqalab devni çaqiribdi.
Dev Oloviddinning uyini butun oila a’zolari bilan ōz yurtiga olib kelib qōyibdi.
Oloviddin tinç va osoyişta hayot keçira boşlabdi va murod-maqsadiga yetibdi.