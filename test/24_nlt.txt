Boybōta Dōstqorayev. Jadidlar qanday ijtimoiy tuzumni orzu qilganlar

yoxud ularning davlat tōḡrisidagi qaraşlari

XIX asr oxiri – XX asrning birinçi çoragida Turkistonda faoliyat kōrsatgan ijtimoiy-siyosiy oqim – jadidlar tōḡrisida adabiyotlarda har xil qaraşlar mavjud. Bunday qaraşlarning ayrimlarida Turkis­ton jadidlari ma’rifat va madaniyatda juz’iy islohotlar ōtkazişdan yuqori kōtarila olmadilar, ularning siyosiy maqsadlari çeklangan, davlat tōḡrisidagi tasavvurlari tiniqlaşmagan edi, degan fikr ilgari suriladi. Haqiqatan ham, Turkiston jadidlari ijtimoiy tuzum, davlat tōḡrisida muayyan kontseptsiyaga, aniq qaraşga ega bōlmaganlarmi? Haqiqatan ham, ularning davlat tōḡrisidagi tuşunçalari e’tibor berişga arzimaydimi? Bu savollarga javob qaytarişdan oldin yuzaki bōlsa-da, jadidlikning mohiyatiga nazar taşlaylik.

Kişilik jamiyatining kōp asrlik tarixi xilma-xil harakat, ta’limot, siyosiy oqim va firqalarni vujudga keltirdi. Buning asosiy sababi başariyatning adolatli, insonparvar jamiyat quriş uçun, zulm va zōravonlikdan, qullik va mustabidlikdan, tengsizlik va jaholatdan qutuliş uçun tinimsiz izlanişi edi.

XIX asrda feodal qoloqlik Şarqni ḡarblik mustabidlarga qaram bōlişga olib kelgani sabab milliy zulmdan qutuliş uçun ozodlik kuraşi asosiy ijtimoiy dastur hisoblanardi. Ozodlik, mustaqillik, erkka feodal qoloqlikdan, jaholatdan qutulgandagina erişiş mumkin bōlgan. Buning uçun jamiyatdagi mavjud tuzumni tubdan isloh qiliş lozim ediki, şunday taraqqiyparvarlar qotib qolgan, daqqi kuçlar, ya’ni “qadim” (eski)larga qarşi turuvçi “jadid” (yangi)lar sifatida maydonga keldi. Şu bois jadidlar Misrda ham, Turkiyada ham, Turkistonda ham siyosiy oqim tarzida paydo bōldi. Tōḡri, ularning şakllanganlik, taraqqiy topganlik darajasi bir xil emasdi. Çor Rossiyasi tomonidan bosib olingan ōlkalarda ham XIX asr oxiriga kelib milliy-ozodlik harakatlari oxir-oqibatda jadidlarni tarix sahnasiga çiqardi. Milliy istibdod zanjiriga tuşgan xalq va elatlar qudratli imperiya çangalidan faqat birlaşib harakat qilgandagina qutulişlari mumkin edi. Buning uçun, eng avvalo, milliy ongni uyḡotiş, millatning ōzligini anglab yetişuviga erişiş lozim edi. Ana şunday fikrga birinçilardan bōlib qrimlik Ismoil Gasprinskiy keldi. U mazlum xalqlarda milliy ḡurur va milliy ōz-ōzini anglaş, vatanparvarlik, ona-yurtga muhabbat tuyḡularini şakllantiriş – ularni milliy-ozodlik kuraşiga tayyorlaşning poydevori deb bildi. Mazlum xalqlarni erk va ozodlikka eltiş, moddiy va ma’naviy noçorlikdan qutqariş yōllarini izlar ekan, I.Gasprinskiy bir xulosaga keldi: 1895 yili yozgan maqolaridan birida  “ilm-fanni taraqqiy ettiriş va uni takomillaştiriş uçun, eng avvalo, yangi hamda mutlaqo ōnḡay ḡoya zarur”, deydi u. Şu bois turkiy qavmlar, umuman, Rossiya musulmonlari, eng avvalo, asriy jaholatdan, feodal qoloqlikdan qutulib, dunyoviy ilmlarni, zamonaviy fan va texnikani egallab, taraqqiy topgan millatlar darajasiga kōtarilişi lozim degan ḡoyani ilgari suradi. Bu ḡoya esa insonning dunyoqaraşi, saviyasini şakl­lantiradigan ta’lim-tarbiya tizimini isloh etişdan iborat edi. Natijada, u musulmonlar olamida yangi bōlgan “usuli savtiya tadrijiya”ni joriy etişga kirişdi va kutilgan natijalarga erişdi. Bu usulni Gas­prinskiy Kavkazdagina emas, Turkistonda, Volga bōyida ham joriy etişga taşviq qildi. Mazkur ōlkalarda ham uning tarafdorlari, izdoşlari yuzaga keldi. Turkistonda Mahmudxōja Behbudiy, Munavvar qori, Abdulqodir Şakuriy, Fitrat va boşqalar uning hammaslaklari edi. Gasprinskiyning bu yangi va ōnḡay ḡoyasi ma’rifatni egallaş ḡoyasi edi. Xuddi şuningdek, uning turli jamiyatlar tuziş, milliy manfaatni himoya qiladigan matbuot yuzaga keltirib, undan boş maqsad yōlida foydalaniş, anjumanlar (s’ezd va kongresslar) ōtkaziş kabi ḡoyalari ham turkistonlik hammaslaklari tomonidan qōllab-quvvatlandi.

Ayni paytda, jadidçilik yuzaga kelgan vaqtda bu harakatga qōşilmagan holda Rossiya imperatoriga iltimosnomalar yozib, muayyan yengilliklarni qōlga kiritişni maqsad qilib qōygan guruh ham bōlgan. 20-yillarning kōzga kōringan tarixçilaridan Ye.Fyodorov arxiv hujjatlari asosida Ōrta Osiyoda, jumladan, Toşkentda mahalliy xalq orasida ana şunday guruh bōlganini qayd etadi va  bu guruhni “islomçilar guruhi” deb atab, uning faoliyatiga quyidagiça baho beradi: 1905 yil yanvar voqealari munosabati bilan toşkentlik boylardan ayrimlari birontasining uyiga yiḡilişib, musulmonlar uçun mustaqil mahkamai şar’iya taşkil qiliş, vaqf mulklarini qaytarib oliş, qozilar huquqini tik­laş, ōlganlarni Toşkent şahri içidagi qabristonlarga kōmiş uçun ruxsat berilişini sōrab “oqpoşşo”ga ariza yozganlar. Ularning siyosiy xarakterdagi eng katta iltimosi musulmonlar istiqomat qiladigan eski şahar uçun alohida idora (ma’muriyat) taşkil etilişini sōraş bōlgan. Mazkur arizalarni çor hukumati e’tiboriga yetkaziş 2-Davlat dumasining Toşkent eski şahar qismidan saylangan a’zosi Obid Qoriyevga topşiriladi. Biroq bu ariza va şunga ōxşagan boşqa xatlar beoqibat qoldirilgan. Mazkur islomçilar guruhi “… Ōrta Osiyodagi ōzbeklar va qirḡizlar (qozoqlar – B.D.) orasida va Buxoroda bōlgan boşqa oqimga duşman edilar. Bu oqim “Tarjumon” gazetasining ta’siri ostida vujudga çiqqandur va uning ismi “jadidçilik”dir”. Birinçi guruh keyinroq borib ulamolar guruhi (firqasi)ni taşkil qilgan bōlsa, keyingisi jadidçilik oqimini vujudga keltirdi. Ulamolar va jadidlar ayrim hollardagina ōzaro kelişgan bōlsalar-da, aksari hollarda bir-biriga muholifatda, hatto duşmanlik kayfiyatida bōldilar. Şu tariqa, “eski”lik kōproq ulamolar guruhida namoyon bōldi. Jadidlar ham “qadim”lar, ham mustabidlarga qarşi turişiga tōḡri keldi. Demak, jadidlarning millat erki va ozodligi, uni moddiy va ma’naviy jihatdan yuksaltiriş yōlidagi kuraşlari ular nomi bilan boḡliq siyosiy oqim mohiyatini taşkil etadi.

Şu ōrinda alohida ta’kidlaş zarurki, Turkiston jadidlari siyosiy saviyalari, kuraş tajribalariga kōra Volga bōyidagi, Kavkazdagi, hatto Alaş Ōrdadagi jadidlarga qaraganda ham orqaroqda edi. Buning sababi, avvalo, tatarlar, boşqirdlar, kavkazliklar va qozoqlar turkis­tonlilarga qaraganda Rossiya mustabidligiga ilgariroq tuşib, ōz haq-huquqlari yōlida ertaroq kuraş yōliga kirgan edilar. XIX asr oxirida Turkistonda sodir bōlgan bir hodisa ham bu yerdagi jadidlarning hadik aralaş faoliyat kōrsatişlariga sabab bōlgandi. Bu hodisa nimaligini qayd etişdan oldin ta’kidlaş lozimki, Turkiston XIX asr ikkinçi yarmida Rossiya tomonidan zabt etilgaç, ōlka xalqlari mustabidlik zanjiriga solingan edi. Erksevar ajdodlarimiz oyoklariga milliy mustabidlik kişani urilganiga osonlikça kōnikib qōya qolmadilar: ular ozodlik uçun kuraş olib bordilar. XIX asrdagi Pōlatxon boşçiligidagi qōzḡolon, Dukçi eşon qōzḡoloni, Toşkentdagi “vabo isyoni”, Zarafşon va Farḡona vodiysidagi mustabidlarga qarşi kōtarilgan ḡalayonlar buning yorqin misolidir. Mana şu isyon va qōzḡolonlar içida 1898 yil may oyida bōlib ōtgan Dukçi eşon (Muhammadalixon) qōzḡoloni ikki jihati bilan e’tiborga loyiq. Birinçisi, mustabid çor hukumati endi mahalliy aholi erk, istiqlol uçun boş kōtarolmaydi, deb qattiq işonib yurgan paytda mazkur qōzḡolon sodir bōldi. Qōzḡolonga mustabidlar nazarida “savodsiz”, “joxil va nodon” bir ruhoniy – eşon boşçilik qildi. Minglab kişilar uning ketidan ergaşib ozodlik, mustaqillik kuraşiga otlandi. Bu voqea mustabidlarni ōzlari Turkistonda yurgizayotgan siyosatga muayyan “tahrir” kiritişga majbur qildi. Mustabidlar xalqni butkul nodonlikda, jaholatda tutib turiş ōta xavfli ekaniga amin bōldilar. Oqibatda ular xalqqa ma’rifat beriş kerak, faqat bu ruslarga nisbatan iliqlik hissini uyḡotadigan tizim asosiga qurilgan bōlsin, degan tōxtamga keldilar. Bunga rus tili, madaniyatini yuzakigina ōrgatiş, ularga rus turmuş tarzini singdiriş orqali erişiş mumkin, degan xulosa çiqarildi. Mustabidlar nazarida, sxolastika asosiga qurilgan eskiça ta’lim usulini ham qisman ōzgartiriş kerak. Toki u yerdan ōzlariga qarşi fanatik johil olomon paydo bōlmasin. Şu tariqa ōtgan XIX asr oxiri – XX asr boşlarida çor ma’murlari mahalliy aholi uçun rus-tuzem maktablarini kōpaytirişga majbur bōldi, katta yoşdagilarni ham rus tiliga ōrgatuvçi bepul keçki kurslar oçişdi.

Dukçi eşon voqeasi erk, mustaqillik uçun yonib yurgan mahalliy xalqlar vakillariga ham ōziga yaraşa saboq berdi. Qudratli, zamonaviy qurollarga ega muntazam armiyasi bor saltanat – Rossiya çangalidan ongsiz, uyuşmagan holda ibtidoiy qurollar bilan qutulib bōlmaydi.

Garçi Yaponiya masofa jihatidan Turkistondan juda uzoqda bōlsa ham, 1904–1905 yillardagi rus-yapon uruşi ōlka xalqlarining dilida umid uçqunlarini qayta alangalantirdi. “Rossiya qudratli, ulkan saltanat bōlsa, nega ōzidan kiçkina Yaponiyadan yengilyapti?” “Demak Rossiya biz ōylagandek mustahkam emas ekan”, “Eşitdinglarmi, yaponlar ham musulmonlar emiş?” “Yaponlar ham turkiylar ekan”, “Yaponlar kelib Turkistonni ruslardan ozod qilişarmiş…” Bunday miş-mişlar kōça- kōyda, bozorlarda, çoyxona va gap-gaştaklarda kuçayadi. Mahalliy aholi Rossiyani ham yengadigan kuç borligiga işona boşlaydi. Muhimi, milliy-ozodlik yōliga kirgan kuraşçilarning yuragiga dalda baxş etadi.

XX asr boşlarida şunday katta bir tarixiy voqea ham sodir bōldiki, u turkistonlik jadidlarga zimmalarida turgan vazifalarni amalga oşirişda muayyan şart-şaroit yaratiş uçun omil bōldi. Bu 1905–1907 yillar rus inqilobi, Eron va Hindistondagi inqilobiy harakatlar edi. 1905 yili inqilobiy harakatlardan tahlikaga tuşib qolgan Rossiya imperatori Nikolay Ikkinçi 17 oktyabr manifesti deb atalgan hujjatga qōl qōyişga majbur bōldi. Mazkur manifestga kōra, Rusiya fuqarolariga sōz, matbuot va jamiyatlar tuziş erkinligi va’da qilingandi. Rossiya istibdodiga tuşgan millat va elatlar yuzaga kelgan “ziḡirdek” imkoniyatdan foydalanib qolişga ōrganib qolgandilar. Uşbu imkoniyat ham samarasiz qolmadi. Ular 1906 yilning 14 iyunidan boşlab dastlabki milliy gazeta “Taraqqiy”ni çiqara boşladilar.

Gazeta deyarli barça sonlarida podşo boşliq Rossiya hokimiyatini tajovuzkor, makkorona siyosat yuritayotgani uçun tanqid qildi. Poraxōr, qobiliyatsiz kişilarga mansab, lavozim bermaslik ḡoyasini ilgari surdi, milliy istibdod asoratiga tuşgan millatlarning haq-huquqlarini himoya qildi. “Taraqqiy” hukumat tomonidan yopilgaç, “Xurşid” gazetasi uning yōlini davom ettirdi. U ham ma’murlar tomonidan çiqişdan tōxtatilgaç, “Şuhrat” mazkur gazetalar an’analarini davom ettirdi.

Aytiş kerakki, turkistonlik jadidlar çiqargan gazetalar Boḡçasaroy va Volga bōyida çiqqan jadidlar gazetalari tajribalariga tayandi. Kōzga kōringan turkistonlik jadid siymolari ham qrimlik, Volga bōyilik maslakdoşlaridan siyosiy saviyalarini oşirişda kōmak oldilar. Taniqli olima Ingeborg Baldauf yozadi: “Ōrta Osiyo jadidlari birinçi navbatda tatar jadidlaridan ōrnak oldilar… Ōrtaosiyolik kōpgina muallimlar va publitsistlar Qozon, Ufa va Orenburg şaharlaridagi jadidlar bilan yaqindan tanişib olgan, hatto Istanbul va Kavkazdagi jadidlar bilan ham aloqa ōrnatgan edilar”.

Gap bu yerda maorif sohasida ketsa-da, komil işonç bilan aytiş mumkinki, siyosiy ta’lim sohasida ham xuddi şu holni kōriş mumkin. Çunonçi, samarqandlik maşhur jadid Mahmudxōja Behbudiy tarjimai holini yozgan uning zamondoşi Hoji Muin şunday deydi: “Hijoz safaridan (1899 yil. – B.D.) Behbudiy afandi Boḡçasaroyda çiqadurḡon “Tarjumon” gazetasini oldurub ōquy boşladi. Ikkinçi yoqdan, turlik ilmiy, fanniy kitoblarning mutolaasi bilan ma’lumotini kengaytirdi. Oz vaqtda dunyo siyosatidan va zamon ahvolidan xabardor bōldi.

Şu tariqa, matbuot va kitoblarning ta’sirida turkistonlik ziyolilarning siyosiy ongi oşib, ularda siyosiy voqealarga munosabat bildiriş raḡbati paydo bōldi. Ularning siyosiy jihatdan yetiluvida içki Rossiya jadid liderlarining ham ma’lum darajada hissasi bōldi. Turkistonlik jadidlarning 1905–1906 yillarda bōlgan umum Rossiya musulmonlari s’ezdlarida iştirok etişlari ularning siyosiy takomilida ōziga xos maktab bōldi. Şuni ham aytiş kerakki, Rossiya musulmonlari qudratli va yovuz imperiya iskanjasidan qutuliş uçun eng avvalo birlaşib harakat qiliş kerakligini anglab yetdilar. Natijada, milliy istibdod zanjiriga boḡlangan musulmon xalqlari bir jamiyat atrofiga uyuşiş maqsadida butun Rossiya musulmonlarining s’ezdini ōtkaziş uçun harakatni boşlab yubordilar. Harakat ōz natijasini berdi. 1905 yilning 15 avgustida Nijniy Novgorod şahrida, Oka daryosidagi Gus­tav Struve nomli kemada butun Rusiya musulmonlarining (“musulmonlar” sōzi bu yerda diniy mansublikdan ham kōra kōproq etnik mazmunga ega) birinçi s’ezdi bōldi. Unda turkistonliklar ham iştirok etdilar. Rusiya musulmonlarining 1906 yil 13-23 yanvarda bōlib ōtgan 2-s’ezdida esa “Butun Rossiya musulmonlari soyuzining ustavi” qabul qilindi. Uşbu s’ezdlar çor ma’murlari va oxrankasining qattiq kuzatuvi ostida ōtgan bōlişiga qaramay, mustabidlik oḡusini totib kelgan musulmon xalqlarida mustaqillik, erk, ozodlik tuyḡusini uyḡotmay qolmadi. Ular vaqti kelib Turkistonda ham mustaqil davlatçilikni tiklaş umidini uyḡotdi. Şunday holatda mazkur s’ezdlardayoq Rossiyaning, şuningdek, mustabidlik iskanjasiga tuşib qolgan xalqlarning bōlajak davlat tuzumi qanday bōlişi keraq degan masala ilk bor muhokamaga olib çiqildi. Mazkur s’ezdlar turkistonlik delegatlarda ham mamlakat usuli idorasi haqida muşohada tuḡdirmay qolmadi.

Butun Rossiya musulmonlarining s’ezdlarini diqqat bilan kuzatgan Mahmudxōja Behbudiy: “Hozir Rusiya davlati(ning) tarixi hukmronligi(ni) noqis ekanligiga har bir xabarlik kişi iqror etar. Davlat qonunlarini(ng) isloh va tajdidiḡa har kim moyildur”, deb yozdi. Mustabidlar tomonidan “tuzemets” yoki “sart” deb kamsitilib kelingan xalqdan çiqqan bir kişi Rossiyadagi hokimiyat tizimida kamçilik mavjud demoqda. Buning ustiga, u Rossiya qonunlarini isloh qiliş, yangilaş fikrini bermoqda. Darhaqiqat, buni favqulodda jasorat va  siyosiy jihatdan yetilib boriş natijasi, deyiş mumkin. Mahmudxōja Behbudiy “Xayrul umuri avsatuxo” sarlavhali maqolasida Rossiya siyosiy xaritasida yuzaga kelgan partiyalar haqida tuşuntiriş beradi. Bular: a) buyrukratiyai mustabid /monarxistlar, hukumat partiyasi/; b) maşrutai avomiya /kadetlar partiyasi/; v) iştirokiyuni ommaviy /sotsial-demokratlar partiyasi/; g) Rusiya musulmonlari ittifoqi. Buyrukratiyai mustabid firqasi monarxiya tuzumini yoqlaydi, binobarin, u eski tarzdagi hukumat tarafdori. Eski tarzdagi hukumat esa, idorai mustaqila. “Idorai mustaqila qōl ostidagi fuqarolarni har qança hukumat odamlari va tōralarga yaqin va munosabatlik ōlsa ham, ahvoli siyosiyya, diniyya va dunyaviyya va oliyasi durust bōlmay, kundan-kun tanazzuldadur”. Mahmudxōjaning bu fikri Rossiya davlat tuzumi bōlgan “idorai mustaqila” pirovardida taraqqiyotga emas, tanazzulga olib keladi degan hukmni tasdiqlayapti. Behbudiy sotsial-demokratik partiya haqida yozadi: “Bularni boşluça murodi hozirgi barça zakun, mulkiyat qoidalarini butun buzub, mol va yerlarni hamma xaloyiq ōrtasiga muştarak qilib, aning manfaatini butun xaloyiq ōrtasida musoviy etmoqçidur. Boylik va kambaḡallikni yōq qilib, dunyo moli(ni) rohatidan hammani barobar foydalantirub, mas’ud va rohat umr ōtkazmoqiḡa va har kim ōz istiqbolidan amin bōlmoqiga zakun va qoida joriy qilmoqçidurlar. Bularni prugramini joriy bōlmoḡiga hozirgi asrimiz musoid emas. Balki neça asrlarga tavaqqufi bordur… Har holda, bu partiyani murodi mumkin loyiqi’ yoinki xayoliydek kōrunub, bu toifaḡa qōşulmoq biz musulmonlar uçun nihoyatda zararlikdur”. Bu gaplar 1906 yilda yozilayotganini nazarda tutsak, Behbudiyda hodisalar istiqbolini kōra bilişdek iste’dod bōlgan deb ōylaysan kişi.

Behbudiy umum Rossiya musulmonlari s’ezdlarida taşkil etilgan “Ittifoqi muslimin” partiyasi haqida bunday deydi: “Qarorlarining ijmoli, Turkiya gazetalaridan ma’lum bōlişiga qaraganda, Rusiya musulmonlari diniy va ilmiy vajhdan alohida bir partiyai maxsusadurlar. Ammo siyosiy va umumiy talab va maslaklar tōḡrisinda kadetlarga qōşilaturḡonḡa ōxşaydurlar”. Mahmudxōja Behbudiy “Ittifoqi muslimin”ni Turkiya gazetalari kadetlarga yaqin deyişlariga e’tiroz bildirmaydi, bu unga kadetlar partiyasining dasturi ma’qul kelganidan bōlsa kerak. U kadetlar partiyasi, uning dasturi haqida yozadi: “Bu firqa haqiqatda ōrta firqadur. Mōtadil al-mijoz xalqlar bu partiyani xohlagandurlar… Faqat salomatlik va amniyat bukun kadetlar hizbi soyasida vatanimiz Rusiyaga joriy bōlsa kerak…” Behbudiy bu partiyaning musulmonlarga maqbul bōlişini ularning har narsaning ōrtaçasini ma’qul kōrişi bilan izohlaydi. Yana şuni qōşimça qiliş mumkinki, musulmonlar, jumladan, turkistonliklar azaldan podşohlik tuzumini maqbul bilib, odil podşoh fuqarolarni baxtli qila oladi, deb hisoblaganlar. Bu Mahmudxōja Behbudiyning ilk siyosiy fikrlari edi. Ijtimoiy vaziyat ōzgarişi barobarida uning qaraşlarida ham tadrijiy siljiş kuzatiladi. Har holda, Turkistonda bōlajak davlatçilik masalasi fevral inqilobidan sōnggina butun dolzarbligi va kōlami bilan kun tartibiga qōyildi.

1906 yilda  Behbudiy Gasprinskiy taklifi bilan “Turkiston madaniy muxtoriyati loyihasi”ni tuzib bergan. Mazkur loyiha Behbudiyning XX asr boşlarida Turkistonda amalga oşirişni mōljallagan boşqariş tizimi tōḡrisidagi tasavvurlarini aks ettiradi. Şuni ham aytiş kerakki, Behbudiyning fikrlari asossiz emasdi. 1906 yili Rossiya Davlat dumasi qabul qilgan “Milliy-madaniy avtonomiya” tōḡrisidagi qonun bu fikrimizning isbotidir.

1917 yilgi fevral inqilobini Rusiya musulmonlari, jumladan, Turkiston xalqlari ham benihoyat katta quvonç va umid bilan kutib oldilar. Ular tasavvurida hurriyat sodir bōlgandi: hademay, erkinliq ozodlik, istiqlol qōlga kiritilişi tayin edi.

XIX asrning ikkinçi yarmida qōldan çiqarilgan vatan mustaqilligini qayta tiklaş ufqlari gōyo kōrinib qolgan edi. Darvoqe, 6 martda Turkistonda ham hurriyat e’lon qilindi. Peterburgda tuzilgan muvaqqat hukumat Turkistonni boşqariş uçun 8 kişidan iborat komitet yuboradi. Bulardan 4 nafari musulmonlar bōlgan – M.Tinişboyev, S.Maqsudov, Davlatşin va A.Bukayxonovlar.

1917 yilning 16 aprelida iş boşlagan Turkiston musulmonlari qurultoyida Turkiston ōlka ijroiya qōmitasi a’zosi Kreps bunday degandi: “Musulmonlar! Siz butun yer yuzidagi musulmonlarning huri bōldingiz!.. Eski hukumat siz ila sōylaşganda, sabiy bola ila sōylaşgandek sōylaşar edi. Sizni hamişa bir yoş boladek kōrub ōksutar edi. Hozirgi hukumat (muvaqqat hukumat – B.D.) ōzining aziz farzandidek kōrub, saḡir bola emas, kabir kişi ila, qul emas, ozod kişi ila sōylaşkandek sōylaşur. Ham şunday muomila qilur”. Bu balandparvoz sōzlarni eşitgan beçora musulmon delegatlari qanday tuyḡular içra ḡark bōlişganini tasavvur qiliş mumkin.

Har holda, fevral inqilobidan sōng bir-biri bilan boḡliq ikki masala kun tartibiga qōyilmoqda edi: biri – Rossiyaning bōlajak davlat tizimi qanday bōlişi kerak: ikkinçisi – Turkistonning usuli idorasi endi qay yōsinda bōlmoḡi lozim? Bu ikki masala fevral inqilobidan sōng Rossiya musulmonlari, jumladan, Turkiston musulmonlari qurultoylarida keng muhokama etildi.

Ular bu masalada ikki xil davlat tuzimini kōrardilar: biri podşolikning tiklanişi: ikkinçisi – respublika boşqaruvi tizimi.

“Rusiyaning butun ongli qismi, asrlardan beri har turli zulm va jabr­lar ostinda ezilgan qismi, va şul jumladan butun musulmonlar, heç şubhasiz, Rusiya idorasining mundan sōng jumhuriyat asosina quruluvun tilar”, – deb yozgan edi Orenburgda turk-tatar ōrta tilida çiqadigan “Vaqt” gazetasi.

Uşbu gazeta muxbiri podşolik tuzumining yaramasligini şunday muhokama aralaş tuşuntiradi: “Endi biz nima qilişimiz kerak? Romanovlar ōrniga yangi podşoh qōyiş kerakmi? Bunda, albatta, samoderjaviye haqida sōz bōlişi mumkin emas. Yangi podşoh xalq tarafidan saylanib qōyilaçak ham maşrutitka (maşrutit – konstitutsiya. – B.D.) sadoqat bilan emin etaçak tub xalq qōlinda bōlub ministrlar kabineti parlamentdagi xalq vakillari bilan tuzilaçak. Ya’ni çin ma’nosi bilan maşrutiy podşoh, (konstitusionnыy monarxiya) bōlaçak. Şulay bōlḡoç, bunday podşohlikdan bizga ne zarur?” Şu bois jumhuriyat (res­publika) tuzumini talab etiş kerak.

Ayni paytda, Rossiya fuqarolari, jumladan, musulmonlari oldida qanday jumhuriyat bōlmoḡi kerak degan masala ham turardi. Bu masalada ham ikki fikr tuḡildi. Şu ōrinda mazkur masalaga turkistonliklar qanday yondaşganini kōrib ōtaylik. Ular bu masalani qurultoylarda qizḡin muhokama qilgan edilar.

Umum Turkiston musulmonlarining 1-qurultoyi 1917 yilning 16-17 aprel kunlari Toşkentda ōtkazildi. Unda  Rossining hamda Turkis­tonning kelajakdagi usuli idorasi qanday bōlişi yuzasidan ham ōzaro fikr almaşiladi. Çunonçi, deputat Serali Lapin Rossiya usuli idorasi 2 xilda bōlişi haqida fikrlar borligini gapirib, biri – demokratik respublika, ikkinçisi – federativ respublika ekani, ikkinçi xil usul idora qaror topsa, Turkistonga muxtoriyat berilişi kōzda tutilajagi tōḡrisida tōxtaldi.

Deputatlardan “Qori Same’, Tugusev, Farid, Zaki Validiy, Mahmudxōja Behbudiy afandilar, yana bir neça zotlar uzun-uzun sōzlab, hozirga berilgan hurriyatdan foydalanib, ōzimizga aftonumiya olib qolişimiz kerak! Hozirgi vaqtni qōlimizdan bersak, ikkinçi vaqt aftonumiya olamiz deb, kōb talafotlar berurmiz, kōb qonlar tukurmiz” deb qattiq turib olişdi, deya yozgan edi qurultoydan hisobot tayyorlagan jurnalist Mirmuhsin Şermuhammedov.

S’ezdga Qozondagi Markaziy “Şōroi islom” taşkilotidan vakil bōlib kelgan “Vaqt” gazetasi tahririyati a’zosi Kabir Bakir sōzga çiqib, Turkistonga avtonomiya beriş erta, hozirça xalq jumhuriyati uçun harakat qilmoḡimiz kerak, avtonomiya olib halokatga uçramaylik, deydi. Uningça, Turkistonga avtonomiya berilsa ham, baribir, uni boşqaradigan mahalliy kadrlar yōq. Şu bois mavjud ahvol bilan hisoblaşiş kerak.

Xullas, şu ikki xil fikr atrofida bahs ketib, s’ezd ulardan birontasini ham qabul qilolmaydi. Turkistonning usuli idorasi qanday bōlişini hal etiş uçun s’ezd 9 kişidan iborat bir hay’at saylaş bilan kifoyalanadi.

Keyinçalik bu hay’at 13 kişiga yetkaziladi va sentyabr oyiga borib hay’at tuzgan dasturini taqdim etadi. Bu haqda biz sal quyiroqda tōxtalamiz. Hozir esa, mazkur masalalarning Rossiya miqyosidagi ahamiyatini e’tiborga olib, umum Rossiya musulmonlarining Moskva va Qozonda bōlib ōtgan s’ezdlarida uşbu masalalar qanday muhokama qilinganiga murojaat etaylik.

Moskvada 1917 yilning 1-11 mayida bōlib ōtgan umum Rossiya musulmonlarining 1-s’ezdida mazkur masala yuzasidan ikki xil fikr yuzaga kelib, delegatlar şu ikki turli fikr atrofida qattiq munozaraga kirişdilar. Bunga s’ezdda uşbu masala yuzasidan bir-biriga muqobil ikki ma’ruza qilingani sabab bōldi. Birinçi ma’ruzaçi Ahmadbek Salikov Rossiyaning usuli idorasi unitar demokratik respublika (markazlaşgan demokratik respublika) tarzida bōlsin, degan fikrni quvvatlab, quyidagi rezolyutsiyani ovozga qōyiş uçun taqdim etadi:

“a) Mamlakatning idorasi adam markaziyat va parlamentarnaya demokratiçeskaya respublika hamda Qofqoz, Turkiston sahro va viloyatlari va Sibirda keng idorai muxtoriya usuli uzrinda bōlurḡa teviş.

b) Rusiya musulmonlarina madaniy-milliy avtonomiya ta’min etilsun.”

A.Salikov va uning tarafdorlari tasavvuriça, Rossiyada, garçi markazlaşgan (unitar) demokratik respublika qaror topgan taqdirda ham, u totalitar tuzumdan yiroq bōlişi kerak edi. Mamlakatda parlamentning mavjud bōlişi, demokratik huquqlarning ustuvorligi, markaziy hukumatning joylardagi hokimiyat tuzilmalariga kattagina huquqlar berişi nazarda tutilgandi. Rossiyadek ulkan mamlakatda yaşayotgan turli millatlar ōzlarining madaniy-milliy masalalarini ōzlari hal etişlari, bularga markaziy hukumat aralaşmasligi lozim edi. Buning uçun turli millatlarning madaniy-milliy markazi taşkil etilişi va muayyan millat vakili mamlakatning qaysi burçagida yaşamasin, uning madaniy-milliy muammosini uşbu markazgina hal etişi kōzda tutilgandi.

Ikkinçi ma’ruzaçi Bokuda çiqadigan “Oçiq sōz” gazetasining muharriri Muhammad Eminbek Rasulzoda bōlib, u federativ demokratik respublika tuziş ḡoyasini ōrtaga taşlab, quyidagi rezolyutsiyani delegatlar e’tiboriga havola etadi:

“a) Rusiyadagi musulmonlarning manfaatlarin, huquqlarin eng keng suratda ta’min etaturḡon usuli idora bōlsa unda: terituriya (tuproq) ham milliyat asoslarina qurulgon qōşma (federativnыy) xalq jumhuriyatidir. Şuning-la barobar ayrum bir ōrunda kōbçilik taşkil etmagan xalqlarga şaxsiy (personalniy) milliy muxtoriyat berilur.

b) Rusiya musulmonlarining umumiy diniy ham madaniy işlarin idora etar uçun qonun çiḡoruv haqina molik bōlḡon bir umumiy markaziy musulmon muassisi tuzilur” .

Şuni ham ta’kidlaş kerakki, milliy-territorial avtonomiya talab qilganlar ham mutlaqo mustaqillikni nazarda tutolmaganlar. M.E.Rasulzoda ma’ruzasida uruş, sulh, temir yōllar, pul tizimi, bojxona xizmati, xorijiy savdo kabi masalalar markaziy hukumat tomonidan hal etiladi, deyilgandi.

Sinçiklab e’tibor berilsa, mazlum millat (xalq)lar ōşa paytda Rossiyadan talab etgan mustaqilliklari tōliq bōlmay, yarim mustaqillikdan iborat edi. Ularning eng katta orzusi ōzlari maxsus hududga ega bōlib, bu hududga taalluqli mahalliy va milliy, madaniy masalalarni ōzlari mustaqil hal etiş huquqiga erişiş bōlgan.

Kōramizki, umum Rossiya musulmonlarining 1917 yilda bōlgan 1- s’ez­dida mazkur masalada, asosan, ikki xil qaraş atrofida bahs yuritilgan: birinçi qaraş – Rossiya unitar demokratik respublikasi bōlib qolişi kerak: uning tarkibida musulmonlar ōzlarining milliy-madaniy avtonomiyasiga ega bōladilar. Ikkinçi qaraş – Rossiya federativ xalq jumhuriyati bōlib, turk-tatar qavmlari yaşaş joylarining xususiyatlaridan kelib çiqqan holda yo milliy-madaniy, yo milliy-territorial avtonomiyaga ega bōlişlari lozim. Jumladan, tatar qavmlari Rossiya hududida keng tarqalib yaşagani uçun ularga milliy-madaniy avtonomiya berilişi kōzda tutilgan. Kavkaz, Turkiston va Sibirda ḡuj bōlib yaşayotgan mahalliy aholi uçun milliy-territorial avtonomiya bōlişi ma’qul kōrilgan.

Umum Rossiya musulmonlarining 1-s’ezdi 271 ovozga qarşi 446 ovoz bilan ikkinçi taklifni qabul qilgan.

Turkistonlik vakillar har ikkala s’ezdda ham iştirok etganlar. Ōlka jadidlarining kōzga kōringanlaridan biri advokat Ubaydulla Xōjayev har ikkala s’ezdda ham sōzga çiqib, Turkistondagi mavjud ahvol bilan delegatlarni taniştiradi, muhokama etilayotgan masalaga ularning nomidan munosabat bildiradi.

1917 yil martidan boşlab Turkistonda ham turli firqa va uyuşmalar yuzaga kela boşladi. “Şōroi islomiya”, “Turk adami markaziyat (federalist)”, “Ulamo” va hokazo firqa va uyuşmalar şular jumlasidandir. Bulardan “Şōroi islomiya” va “Turk adami markaziyat (federalist)” firqalari Turkistonning usuli idorasini qōşma xalq jumhuriyati (federativnaya demokratiçeskaya respublika) tarzida bōlişi kerak, deb hisobladilar. “Ulamo” jamiyati ham bu fikrga kiyinçilik bilan qōşilgandi. Bu haqda jurnalist Hodi Fayziy bunday deb yozgandi: umum Turkiston musulmonlarining ikkinçi qurultoyida ulamolar kelajakda Turkistonning usuli idorasi kanday bōladi, degan savolga “musulmonobod davridagidek xon kōtarilsin”, degan taklifni ilgari surişadi. Hatto Marḡilon ulamolari hamda Namangan ulamolarining peşvosi Nosirxon tōra Xudoyorxonning bir nevarasini topib, xon qilib kōtarmoqçi bōldilar. Lekin qurultoyda jadidlar bilan ilḡorrok qaraşdagi sōl ulamolar bunga qarşilik kōrsatişadi. Ular agar yana xon qilib kōtarilsa, xalq kōzḡaladi, deb ogohlantirilganidan sōnggina ulamolar jumhuriyat (respublika) masalasiga bir şart bilan, ya’ni uning şariatga bōysunişi asosidagina rozi bōlişadi.

Endi turkistonliklar qōşma xalq jumhuriyatini qanday tasavvur etganliklarini bilmoq uçun “Turk adami markaziyat (federalist)” firqasining 1917 yil 11 sentyabrda qabul qilingan maromnoma (programma)sini kōrib ōtaylik.

“Turk adami markaziyat (federalist)” firqasining maromnomasi 9 qismdan iborat bōlib, yaxlit olganda demokratik jamiyat asoslarini ifoda etgan. Birinçi qism “Davlat va muxtoriyat taşkiloti” deb sarlavhalangan. Unda firqaning ōz oldiga qōygan maqsadi bayon etilgan: “Firqaning maqsadi:

1-Rusiyada mahalliy va milliy adami markaziyat (federatsiya) asosi uzra xalq jumhuriyati taşkil etmakdir.

2-Firqa Turkiston, Qirḡiziston, Qofqoz va Boşqirdiston qit’alari uçun boşqa milliy va madaniy muxtoriyat, Edilbōyi ila Qrim totorlari uçun boşqa, Rusiyada yaşaydurḡon turk qavmlari uçun milliy muxtoriyat talab qiladur.

Yuqoridagi iqtibosdan kōrinadiki, Rusiyaning usuli idorasi ham, Turkistonning davlat tuzumi ham qōşma xalq jumhuriyati bōlmoḡi kerak. Turkistondagi usuli idoraning xususiyati haqida “Turk adami markaziyat (federalist)” firqasining naşr afqori “Turk eli” gazetasi bunday yozgandi:.. “ōziga hayrixoh millatlar ila birlaşkan holda turklik beşigi bōlḡon Turkistonga milliy-madaniy va ham yerlik muxtoriyat (federatsiya) olmoqdur”.

Maromnomaga kōra, Turkistonda taşkil etilajak xalq jumhuriyati qonun çiqaruvçi organi – parlamentiga ega bōlişi va unga a’zolar sinfi, dini va mazhabiga kōra mansubligidan qat’i nazar, umumiy, teng va yaşirin ovoz beriş yōli bilan saylanişi kōzda tutilgan. Saylovda şariat doirasida xotin-qizlar ham iştirok qilişlari mumkin, deyilgan.

Turkiston qōşma jumhuriyatining nimalarda mustaqil bōlişi firqa maromnomasida bunday belgilangan: “Muxtoriyatli qit’alar doxiliy masalalar (idoraviy, moliyaviy, şar’iy, madaniy, adliy va maorif işlari)da mustaqildir”. Muxtoriyatli qit’alar keng huquq va imtiyozlarga ega bōlgan viloyat, uyezd va nohiya (uçastka)larga bōlinişi rejalaştirilgan.

Maromnomada Rossiya markaziy hukumat ixtiyoriga mamlakat mudofaasi, pul çiqarmoq, boj va xorijiy mamlakatlar bilan munosabatlar masalalarini hal etiş huquqi qoldirilişi qayd etilgan. Bundan şunday xulosaga keliş mumkinki, Turkistonning mustaqilligi, “Turk adami markaziyat (federalist)” firqasining maromnomasiga kōra, nisbiy bōlib, yuqorida zikr etilgan kabi muhim masalalarni hal etiş faqat markaziy hukumat ixtiyoriga qoldirilgan. Demak, talab etilayotgan qōşma xalq jumhuriyati tōla mustaqil bōlmay, balki Rossiya davlati doirasida, çegaralangan darajadagina bōlişi kerak edi. Agar şu maromnomadagi talab amalga oşganda ham, ōşa paytda turkistonlik­lar dōppisini osmonga otgan bōlardi. Yana maromnomada muxtoriyatli qit’alarda vatan mudofaasi uçun xalq militsiyasi taşkil etilib, ōşa paytda mavjud bōlgan harbiy taşkilotlar usuli bitirilur, deyilgan.

Maromnomaning eng dadil moddalaridan biri – bu til masalasidir. Til har bir millatning birinçi va asosiy belgisi tarzida namoyon bōlişi bois firqa maromnomasida ham bunga katta e’tibor qaratilgan. “Har bir muxtoriyatli qitaning tili, – deyiladi unda, – aksar xalqning sōylaḡon tili va şevasi bōlmoq ila barobar viloyat va sanjoqlarda (uyezd) yerli xalqning sōylaşadōrgan til va şevalari ham iste’mol qilinur”.

“Turk adami markaziyat (federalist)” firqasining maromnomasida Rossiyada yaşaydigan barça turk millati najibasining hamma qavmlariga oid umumiy masalalarni hal etmoq uçun milliy va madaniy ittifoq taşkil qiliş kōzga tutilgandi. Bu Rossiyaning markaziy şaharlaridan biri yoki Qozon, Ufa singari turk qavmlari yaşaydigan bironta şaharda barça turk qavmlarining milliy va madaniy masalalarini hal etadigan bir markaz taşkil etilişini va unga turli qita (ōlka)lardan vakillar saylab qōyilişini anglatadi.

Maromnomada diniy masalaga uç modda ajratilgan bōlib, ularning mohiyati şundan iborat: Rossiyada yaşaydigan butun musulmonlarning diniy masalalarini hal etmoq uçun saylab qōyiladigan şayxulislom boşçiligida bir diniy hay’at yuzaga keltirilişi va unga turli millatlardan ōşa millat sonidan kelib çiqqan holda saylanadigan vakillardan taşkil topişi lozim bōlgan.

Firqa ōz maromnomasida ilgari surgan jamiyat tizimi demokratik  bōlişi kōzda tutilgandi. Bu, ayniqsa, maromnomadagi “Muxtoriyatli qitalardagi ahliyat (fuqarolik) huquqi” qismida yorqin kōzga taşlanadi. Unda aholi qaysi din va qaysi mazhabda bōlişidan kat’i nazar, qonun oldida tengligi: fuqarolarga çin ma’nosi-la vijdon erkinligi berilişi, bironta din va mazhab hukumat tomonidan boşqalaridan ustun qōyilmasligi; har bir fuqaro ōz fikrini aytiş, matbuot yoki boşqa naşr vositalari orqali bayon etiş huquqiga egaligi: fuqarolarning yuzaga keladigan muammolarni hal qiliş uçun yiḡinlar ōtkaziş, jamiyatlar tuziş huquqi bōlişi, buni(ng) uçun “heç kimdan ruxsat sōramoqga ehtiyoj yōqligi”, şaxs erkinligi, oila muhofazasi daxlsiz bōlişi, tegişli mahkamalarning qarorisiz bironta ham fuqaroning uyiga bostirib kirib tintuv ōtkaziş, xat va kitoblarini tekşiriş mumkin emasligi kabi moddalar aks etgan.

Maromnomadagi ma’suliyatli masalalardan biri – yer masalasi edi. Şu bois maromnomaning oltinçi qismi butunlay yer masalasiga baḡişlangandi. Mazkur tōrt moddadan iborat kismning 1-moddasini olib qaraylik.

“VI. YeR MASALASI:

Firqa podşohlik mulklarini va podşoning xususiy yerlarini va kinyazlar xonadoni maxsus yerlarining barçasini badalsiz musodara qilinub, hosil majmuidan lozim miqdoriça ekinçilik ila maşḡul bōlḡon mahalliy xalqga sotmak yoki ijaraga bermak tariqi ila taqsim etilub, yer berilişini lozim topadur”.
Qolgan uç modda xususiy yerlar tōḡrisida bōlib, Turkistonda juda katta yer egalari bōlmagani sababli mahalliy aholi qōlida bōlgan xususiy yerlar ōz holiça, ya’ni egalari qōlida qoldirilişi mōljallangan. 3-modda Turkistonda bōlgan ḡalayon va qōzḡolonlar sabab (Ming tepadagi Dukçi eşon voqeasi kabi) qişloqlaridan haydalib, yerlari boşqalar tasarrufiga berilgan holatlar tōḡrisidadir. Bu moddada mazkur yerlar va qişloqlar avvalgi egalariga qaytarilişi şart qilib qōyilgan. 4-modda esa, hukumat va jamoat tarafidan musodara qilingan vaqf yerlari ham asl egalariga qaytarilişini nazarda tutadi.

Maromnomaning “Işçilar mas’alasi”, “Adliya mas’alasi”, “Maorif işlari” qismlarida ham ōşa davrda muhim bōlib turgan masalalar ōz aksini topgan.

Xulosa qilib aytganda, “Turk adami markaziyat (federalist)” firqasining maromnomasi Turkiston jadidlarining davlat tizimi tōḡrisidagi qaraşlari haqida tōla tasavvur beradi. Mazkur maromnoma Turkiston musulmonlarining IV ōlka qurultoyi tomonidan 1917 yil 27 noyabrda Qōqon şahrida e’lon qilingan Turkiston muxtoriyatining davlat tizimiga asos bōlişi kerak edi. Lekin Turkiston muxtoriyati ­e’lon qilingaç, uning davlat tizimini muxtoriyatçilar qonun yōli bilan mustahkamlaşga ulgurolmadilar. Qurultoy iştirokçilari muxtoriyat e’lon qilgaç, tez orada umum Turkiston ta’sis majlisini çiqarişga qaror qilganlar. Ana şu ta’sis majlisi Turkiston muxtoriyatining bōlajak davlat tizimini qonuniy yōl bilan belgilaşi kerak edi. Ta’sis majlisi oçilgunça Turkiston muxtoriyatining davlat hokimiyati Turkiston Muvaqqat Şōrosi hamda Turkiston xalq boşqaruvi ixtiyorida bōlmoḡiga qaror qilingandi.

Umuman, Turkiston muxtoriyati hujjatlarini tayyorlaş va tasdiq­laş­da iştirok etgan ilḡor fikrli mahalliy ziyolilar mazkur hujjatlarning ōziga xos demokratik ibtido asosida bōlişiga erişganlar.

Taniqli ōzbek publitsisti  Mirmuhsin Şermuhamedov “Turkistonning usuli idorasi haqinda” sarlavhali maqolasida federatsiya barpo etiş Turkiston uçun hali barvaqtroq, deydi. Negaki, “Rusiyada mal’un eski hukumatning istibdodi umumiyat-la yemirildi, lekin Turkistonda istibdod endi quvvatlaydi… Ōzining şaxsiy va kissa manfaati uçun diniy va milliy huquqlarimizni oyoq ostina olib tobtaḡon provaqator ulamolar ila burjuaz zolim boylardir… Yaxşi bilinglarki, agarda Turkiston ōziga mustaqil idora bōlsa, maaltaassuf ul vaqt Turkistonda madaniyat, funun va maorif mutlaqo yemirilur. Çunki “Alhamdulilloh endi musulmonobod bōldi”, deb iş boşinda turuvçi aqlli boşlar qisqa kiyum kiyganlarni, soqol qirḡonlarni, çoç, mix (mōylov. – B.D.) qisqartmoḡonlarni, yangi usulda ōquḡonlarni, rusça sōzlaşa bilganlarni “Bular bet kofir, bularning jazosi zindon yo ulum” deb millatning eng suyuklu aziz bolalarin qoronḡu zindon yoki dor oḡoçlarinda birma-bir yōq qilub, yoşlarning tomirin qurituvlari bik ma’lum. Bularning qurḡon plonlari hozirdanuk şul…”

Afsuski, bu başoratning ma’lum qismi Turkiston muxtoriyati e’lon qilingandan sōng rōyobga çiqqandi. Muxtoriyat e’lon qilinganda tuzilajak jumhuriyat şariat asosidagi demokratik xarakterda bōlişi kerak edi. Lekin bolşeviklar bilan tōqnaşib, fojia boşlangaç, ulamolar uruşning uçinçi kunida Ergaşni oq kigizga solib xon kōtardilar…

Turkiston muxtoriyatining qonli fojialar bilan tugaşida ulamolarning xonlikni qayta tiklaşga bōlgan ōrinişlari ham muayyan darajada sabab bōlgandi. Xonlik tuzumiga qaytiş, buning ustiga, Ergaşning olomon kōrinişidagi askarlariga umid boḡlaş – bular muxtoriyatçilarni muqarrar halokatga olib boruvçi omillar edi.

Turkiston muxtoriyatçilarining muayyan qismida bōlgan sustkaşlikni ham qayd etiş lozim. Jumladan, qon tōkilmasligi uçun nihoyatda ehtiyotkorlik bilan iş kōriş tarafdori bōlgan Mahmudxōja Behbudiy Qōqondagi qurultoy minbalaridan turib bunday degandi: “Biz muxtoriyat e’lon etdik. Lekin bizning bu muxtoriyatimizni boşqalar tasdiq etarga teviş, şunisi mumkin tuḡil, mana, sulh bōlur oldinda, şubhasiz, biror yerda sulh kunfronsasi bōlur. Şunda bizning Turkiston ōlkasining ham vakillari bōlurḡa kerak: olar bizning butun hol va ahvolimizni sōylasunlar, haqlarimizni talab etsunlar…”

Bu fikr, albatta, tōḡri edi. Lekin e’lon qilingan Turkiston muxtoriyatini siyosiy, iqtisodiy va boşqa jihatlardan mustahkamlaşga qaratilgan keskin çoralarni zudlik bilan kōriş talab qilinardi.  Tarixning şunday daqiqalari bōladiki, bir qarorga keliş va bu qarorni mustahkamlaş uçun dadil va ōylangan harakatlar qiliş lozim.

Jadidlarning davlat tizimi haqidagi qaraşlarini yanada oydinlaştiruvçi hujjat – bu 1917 yili Fitrat tomonidan tuzilgan va Yoş buxorolilar firqasi Markaziy qōmitasi tasdiqlagan Buxoroda “Islohotlar loyihasi” bōlişi mumkin edi. Afsuski, “bu loyiha konstitutsiya masalasini oldindan hal qilmay, mamlakatni boşqarişning monarxiya formasini ōzgartirmay, ikkita asosiy maqsadni kōzlaydi. Konkret takliflar mana şu maqsadlarni amalda ruyobga çiqarişga qaratilgan”.

Bu ikki maqsad şunday iborat: “Buxoroda huquq asosiga qurilgan davlatçilikni joriy qiliş ōrta asrdan qolgan Şarq despotizmini yevropaça ma’rifatli monarxiya bilan almaştiriş hamda Buxoro mehnatkaşlar ommasining farovonligi va madaniyligini oşiriş negizida Buxoroni ixtisodiy-siyosiy va harbiy jihatdan mustahkamlaşdan iborat edi”.

Loyihada parlament taşkil etiş hatto eslanmagan ham, “nozirlar saylanib qōyilişi va xalq oldida javobgar ekanligi loyihaning biror joyida aytib ōtilmagan. Şu sababli bu loyiha hatto Buxoro şaroitida ham talabga javob bermas edi”.

Jadidlarning davlat tōḡrisidagi qaraşlari hayotda amalga oşmay qolişiga bolşeviklarning Rossiya hokimiyatini zōrlik bilan egallaşlari tōsiq bōlgandi. Ma’lumki, bolşeviklar muvaqqat hukumatni qurol kuçi bilan aḡdarib, hoqimiyatni ōz qōllariga olgaç, ta’sis majlisi ōtkazilişiga turli bahonalar bilan yōl bermadilar. Ta’sis majlisi ōtkazilgandagina xalq vakillari Rossiyada qanday tuzum, usuli idora bōlişini qonuniy belgilardi.

Xulosa qilib aytganda, jadidlar Turkistonni, jumladan, Ōzbekistonni mustaqil davlat holida kōrişni orzu qildilar. Ular şu yōlda jon fido qilgan holda kuraş olib bordilar. Bugungi Ōzbekistonning mustaqil davlat sifatida şakllanişida, şak-şubhasiz, ularning ham hissasi bor.

