Regimantas Adomaytis: «Tixonov Ştirlitsni juda yomon ōynagan…»

Kino san’ati muxlislari litvalik maşhur kino va teatr aktyori Regimantas Adomaytisni yaxşi bilişadi. Uning sahna ijodi Vilnyus universiteti talabalar teatridan boşlanib, keyinçalik Kapsukas,  Vilnyus drama, Litva Davlat akademik drama  teatrlarida davom etadi. Dastlabki rollari bilan tomoşabinlar mehrini qozona olgan Regimantas kino san’atida beqiyos mahoratini namoyon etib, maşhurlikning yuksak çōqqisiga kōtariladi. Boltiqbōyi, Belorusiya va Moldaviyada ōtkazilgan kino festivallarda ḡoliblik şohsupasiga kōtariladi. “Kolumb haqidagi haqiqat”, “Ozodlik degan şirin sōz”, “Şaytonning kelini”, “Kentavrlar”,  “Ōlim fariştalari”, “Yoş ayol uçun erkak”, “Bōliniş” filmlari va “Uçinçi osmon”, “Orzular qirḡoḡi” teleseriallaridagi rollari uni kino san’atining yulduzlaridan biriga aylantiradi.

Ōtgan asrning sōnggi yillarida Regimantas mamlakat siyosiy hayotida ham faol iştirok etadi, ammo oradan kōp ōtmay, bu işidan afsuslanib, yana sahnaga qaytadi.

Jurnalist Sergey Şurkoning jurnalxonlar hukmiga havola etilayotgan uşbu suhbati yaqinda bu yoruḡ olamni tark etgan iste’dodli san’atkorning ma’naviy dunyosi, xarakterli xususiyatlari hamda ōziga xos turmuş tarzi xususida bōlib, uni juz’iy qisqartirişlar bilan e’lon qilmoqdamiz.

Kioskada “Marlboro” sigaretasi  yōq ekan, Regimantas “Uinston” ham bōlaveradi, dedi. Uyga kelgaç, mendan ruxsat sōrab, avval balkon derazasini oçdi va burqsitib çeka boşladi. “Tutatib turmasam bōlmaydi, birodar, şunga ōrganganman…”, dedi. Tez-tez yōtal tutib turganiga qaramay,  savollarimga bamaylixotir javob qaytardi, şu bois men savol ustiga savol bermadim.  Ōziga xos muloqot bōldi. Juda samimiy, oçiqçasiga. Buning sababi bor, albatta: xonadagi jamiki narsalar kişini xotirjamlikka da’vat etadi. Suhbatdoşim teatrda işlamay qōyganiga ança bōlgan, kinoda suratga  tuşayotgani yōq. Uyida xohlagança dam olişi, kofe tayyorlaşi, xayol surişi, uy devorlarini bezab turgan suratlarni tomoşa qilişi, boy arxivini (bunday arxivni hamma ham havas qilişi aniq)  kōzdan keçirişi yoki bu yerdan atigi bir neça qadam naridan boşlanadigan ōrmonda sayr qilişi mumkin. Mehmonxona burçagidagi katta yoḡoç soat ōtayotgan vaqtni hisoblaşda davom etadi, ammo uning vaqti-vaqti bilan zang urişi endi avvalgidek muhim emas, aksinça: yarim keçada uy sohibini uyḡotib yuboradi va u yana labiga sigareta qistiradi.

Regimantasga beradigan savolimni hali Minskdan jōnamay turiboq tayyorlab qōygandim: u suratga tuşgan “Ḡalabaning gōzal lahzasi” filmini internetdan topa olmadim. Ōzimça, bu asarda boş rolni ijro etgan suhbatdoşimda uning diski yoki kassetasi bōlişi kerak, deb ōylagandim. Suhbatni şundan boşlamoqçi edim. Ammo u bir zumda hafsalamni pir qildi.  “Diski ham, kassetasi ham yōq, filmning ōzini elas-elas eslayman. Stsenariy muallifi va rejissyor Vyaçeslav Vinnik ekanligi yodimda qolgan. Slavaning ōzi yaxşigina sportsmen edi, katta sportni yaxşi bilardi. Uning maşhur trener Valeriy Lobanovskiy haqida  badiiy film yaratganini bilsangiz kerak. U yana Olimpiada ōyinlari haqida kino yaratişni orzu qilardi. Hozir Kanadada yaşaydi. U yerda  kino uçun pul topiş oson bōlmasa kerak. Yarim yildan beri qōnḡiroq qilmaydi. Işqilib, biror kor-hol yuz bermagan bōlsin-da”.

– Litvaliklar azaldan basketbolni yaxşi tuşunişadi deyişadi…

– Bilmadim, sport bilan şuḡullangan emasman. Maktabdaligimda sinfimiz bōyiça eng yomon yuguradigan men edim. Jin ursin, hozir ōşa siz aytgan gandbol tōḡrisidagi filmni eslaşni xohlab qoldim. Ammo Pyotr Velyaminovdan boşqa, u ham, adaşmasam, filmda trener rolini ijro etgan edi, heç narsa yodimga tuşmayapti. Ammo… rossiyalik yengil atletikaçilarni jahon çempionatiga qōyişmayotganidan xabarim bor. Ular ta’qiqlangan vositalarni iste’mol qilişgan ekan-da.

– Şunday bōlsa kerak.

– Men umrimda ikki marta bu bema’nilikka qōl urganman. Qrimda yangi filmni suratga olayotganimizda ōrtaosiyolik yigitlar qoḡozga ōroḡliq naşa olib kelişgan ekan, qiziqib, mehmonxonada hammamiz tōplanib, bir-bir tortib kōrdik. Ba’zilarga unça ta’sir qilmadi. Meni esa, avvaliga şunday yōtal tutdi-ki, yuragim dukillab ketdi. Krovatda ōtiribman-u, boşim aylanadi. Keyin kōz ōngimda allaqanday tasvirlar – ufqni egallab olgan manzaralar deysizmi, paydo bōla boşladi. Xonadagi krandan bitta-bitta suv tomib turgan edi, uning ovozi menga yoqimli simfoniyaday eşitildi. Ōzimga kelgaç qilgan işimdan juda afsuslanib ketganman.

Kolumbiyada marixuanani totib kōrdim. Qaysidir festivalga borgan edik. U yerda bu sabil qolgurni kōçada bemalol sotib oliş mumkin ekan. Şeriklarimdan biri mehmonxonaga olib keldi. Tortdik. Butunlay boşqaça holat: tanang şu qadar yengillaşadiki, qōl harakati bilan osmonga parvoz qiliş mumkin. Buning ustiga, tōxtatib bōlmaydigan darajada tinimsiz kula boşlaysan. Şunaqa kulgi keladiki, telba ham bu holatga tuşmaydi. Şu-şu bunday narsalardan ōzimni olib qoçib yurdim. Giyohvandlik kōz ōngimda qança-qança iste’dodlarning boşiga yetdi.

– Tanişlaringizdan qay biri soḡlom turmuş tarziga ega, deb ōylaysiz?

– Kolya Karaçentsev sport bilan jiddiy şuḡullanardi. “Tanazzulga yuz tutgan trest” filmini suratga olayotganimizda dōstlaşib qolganmiz. Oddiy, xuşfe’l yigit. Afsus, oḡir kasalga çalinib qoldi. Oldiga bordim. Bir qaraşda, avvalgidek:  muomala qiladi, yuradi, çekadi. Ammo nima deyayotganini anglab bōlmaydi. Uni faqat xotini tuşunadi, xolos. Teatr sahnasiga çiqa olmasligi aniq. San’at uçun bu – oḡir yōqotiş. Juda afsusdaman. Ōzi ham afsusda.

– Siz ham teatrdan uzoqlaşib ketdingiz…

– Bu yil men uçun  omadsiz keldi. Bir nimalarni repititsiya qila boşladim, ammo tobim qoçib, kasalxonaga tuşdim. U yerda menga aniq taşxis qōyişa olmadi. Şunisi yomon. Saraton kasalligiga çalinganimni bilaman. Bilganimga ōn yil bōldi, Yaşab yuribman.

– Tuzalib ketiş ehtimoli bormi?

– Gap şundaki, davolaniş, analiz topşiriş va yana boşqa maxsus muolajalar, tōḡrisi, jonimga tegib ketdi.  Foydasi bōlganini vraçlar ham, ōzim ham sezmayman. Oxiri bor-e, dedim-da, hammasiga qōl siltadim. Peşonamga yozilganini kōraman. Keyingi paytlarda garmon dorilar içdim, nur-terapiya qilişdi. Balkim, bular mening saraton dōstimga biroz bōlsa-da, ta’sir qilgandir.

– Kasalingizga bee’tiborsiz, nazarimda?

– Yōq, unday emas. Qōrqayotganim yōq. Oradan ōtgan yillar davomida biz hatto dōstlaşib ham qoldik. Ba’zan gaplaşib  turamiz. Ahvolim yomonlaşganida, men unga: “Hoy, qōysangçi birodar, a’zoyi badanim zirqirab oḡriyapti”, deyman. Nazarimda, u menga quloq soladi.

– Ollohga ham murojaat qilib turasizmi?

– Ollohga murojaat qiliş uçun uning  borligiga işoniş kerak. U, şubhasiz, mavjud. Ammo biz uni tanimaymiz. Bolalar uçun naşr etilgan diniy kitobdagi keksa çol emas u. Sovetlar davrida bizning ongimiz hamma narsani aniq bilsa, ōlçasa, baholasa bōladi, degan aqidaga yōnaltirilgan edi. Bunday emas. Fizikada Geyzenbergning noaniqlik printsipi degan tuşunçasi bor. Ma’nosi: biror zarraning xarakteris­tikasi aniq ifodalansa, ikkinçisiniki şunça noma’lum bōladi. Taassufki, şunday. Yil ōtgan sari inson juda kōp narsalarni anglaydi, tuşunadi, ammo odam va olamni oxirigaça tuşunişga heç kimning qurbi yetmaydi.

– Fikrimça, sizning Donatas Banionis bilan, ayniqsa, hayotining sōnggi yillaridagi uçraşuvlaringizda mangu mavhum narsalar haqida sōz borar edi. Şunday emasmi?

– Yōq. Asosan teatr haqida sōzlaşar edik. Devordagi suratni kōryapsizmi?   Donatas ikkimiz “Uçraşuv” spektaklida ōynaganmiz. Nemis dramaturgi Paul Bartsning ikki buyuk kompozitor – Bax va Gendelga baḡişlangan asari. Ular bir yilda, ikkovi ham Germaniyada tuḡilişgan, ammo heç qaçon uçraşişgan emas. Baxning butun hayoti musiqa bilan boḡliq, boşqa heç narsaga qiziqmagan. Gendel bōlsa buning aksi – uni maşhurlik, şon-şuhrat va pul qiziqtirgan. Spektaklning boşidan oxirigaça ular insonni turli paytlarda nimalar qiziqtirişi tōḡrisida bahslaşişadi.

– Siz, albatta, Gendelsiz?

– Albatta. Banionis kōproq Baxga ōxşaydi. Birgalikda uç yil sahnaga çiqdik. Keyinroq Banionisning soḡliḡi yomonlaşdi. U mendan ōn yoş katta edi. Şunday bōlsa-da, men uning iste’dodi va, ayniqsa,  şijoatiga qoyil qolardim. Birga işlar ekanman, uning xarakteridagi kōp jihatlardan xabardor bōldim. Juda mehnatkaş edi. Tinim bilmasdi. Xayoli hamişa teatr bilan band edi. Yonida daftarça olib yurar, spektakl tugaşi bilan, yōl qōygan xatolarini – sahnaning qayerida notōḡri turib qolganini, qaysi sōz yoki iborani maromiga yetkazib aytmaganini yozib borardi. Navbatdagi spektakl oldidan yozuvlariga kōz yugurtirardi. “Heç kim ōlişni xohlamasdi”da birinçi marta hamkasblar sifatida uçraşganimizdayoq, men uning juda jōn, ammo boşqa aktyorlarning hayoliga  kelmaydigan detallarga ham jiddiy e’tibor berişini bilganman.

– Ōşa birinçi uçraşuvingizda Banionisning qahramoni – sobiq sotqinning başarasiga tuşirib qolmagan ekansiz-da…

– Esimda, bu uçraşuv sahnada bōlgan edi. Ammo u bizning birinçi uçraşuvimiz edimi yoki yōqmi, buni aniq ayta olmayman. Bilasizmi, şu kartina menda yōq. Bōlsa, kōrardim. Ehtimol biror joydan sotib oliş mumkindir?

– Internetda bor.

– Menda esa internet yōq. Men bugungi kunning odami emasman. Ammo bitta tugmaçani bosib, Londonda yaşaydigan qiz nabiramni kōra olaman. Qanday yaxşi. Bu narsalar sovetlar zamonida odamning xayoliga ham kelmagan. Bugungi  texnikalarga qiziqmayman, Mening şaxsiy taraqqiyotim ōtgan asr darajasida qolib ketgan. Bugun ḡirt tōnkaga ōxşasam kerak, ammo hayotimda biror narsani ōzgartirişga keç bōldi.

– “Heç kim ōlişni xohlamasdi” filmida Banionisning personaji – sobiq sotqinga kolxozga rais bōlişni taklif etişadi. Kolxozning barça a’zolari undan yuz ōgirib turgan bir paytda! Işoniş qiyin.

– Şu film uçun kōp tana eşitişga tōḡri keldi. Tanqidçilarning fikriça, unda Litva qarşilik harakati notōḡri talqin etilgan. Ehtimol şundaydir. Ammo ular film qanday şaroitda, kuçli tsenzura ostida suratga olinganini unutib qōyişgan çoḡi. U paytlari qandaydir qarşilik harakati tōḡrisida hatto oḡiz oçiş  mumkin emasdi. Stsenariy muallifi va rejissyor Vitautas Jalakyaviçus rasmiylar bilan  murosaga keliş uçun filmning kōp joylarini ōzgartirişga majbur bōlgan. Şunday bōlsa-da, film 1966 yilning eng yaxşi kino asari sifatida baholandi va Davlat mukofotiga sazovor bōldi.

– Şu filmda aktrisa Viya Artmane ham rol ijro etgan. Uni kōplar sevib qolgan bōlişsa kerak?

– Ha, şunday bōlgandi. Ammo, men sizga bir sirni aytişim kerak: men va Yuozas Budraytis uçun bu kartina  birinçi filmimiz edi. Şu bois, juda hayajon bilan, boşqa narsalarga çalḡimay, uyoq-buyoqqa qaramay ōynaganmiz. Rejissyorning barça talablarini bajarişga harakat qilganmiz. Artmane favqulodda iste’dodli, har qanday film­ni bezay oladigan aktrisa edi. Muxlislari şu qadar kōp ediki, eh-he. Darvoqe, siz işlaydigan gazetada Sovet ittifoqi payti yaşagan, işlagan ayollar bormi?

– Bor.

– Ular mening fikrimga qōşilişlari ham, qōşilmasliklari ham mumkin, ammo  qat’iy aytişim mumkinki,  kōpgina yoş aktrisalar Art­mane va uning darajasidagi san’atkorlarning muvaffaqiyati – uzoq yillik izlaniş, azobli mehnat natijasi ekanini tuşunişmaydi. Navqiron gōzallar yulduzga aylanişning eng oson yōli – rejissyor yoki filmda boş qahramon rolini ijro etayotgan maşhur aktyorning qōynida deb ōylaşadi. Repititsiyalar payti bu holatga men ham kōp bor duç kelganman. Bir gal yoş qizça bilan qolib, Stanislavskiy bōyiça filmdagi munosabatlarimizni  aniqlaşga harakat qilmoqçi bōldik. Men jon kuydirib yotibman, u bōlsa, menga qarab kōzini şunday suzadiki…

– Sizga visol lazzatini in’om etmoqçi bōlgandir-da?

– Ha, qişloqda katta bōlgan men nodon bōlsam tuşunmabman.

– Kinodagi hayotingizdan kelib çiqib, eng gōzal aktrisa kim bōlganini ayta olasizmi?

– Bu savolga çuqur ōylab javob beriş kerak bōladi. Birorta ismni aytiş tōḡri bōlmas. Lekin, şundaylardan biri, şubhasiz,  Lyudmila Çursina. Men u bilan “Mersedes”dagi odam” filmida suratga tuşganman. Bir vaqtlar u kōplar qatori  meni ham maftun etgan edi. Film bois tanişganimizda u avvalgidek kōhli emasdi. Latofatli aktrisalarning bir muammosi bōladi: yoş ōtişi bilan ular ōzlari uçun yoqimli bōlgan rollarni ijro etişdan mahrum bōladilar. Kōpsonli e’tibordan ham. Bu juda yoqimsiz holat.

Lyudmila Gurçenko bilan teatrda birga ōynaganmiz. Unga rahmim keladi. Son-sanoqsiz operatsiyalardan sōng  yuzida sun’iy qoplama bōlib, uning tagida ayol kişi qolib ketgandi. Men uni emas, quruq qoplamani kōrardim, xolos.

Menga Sofi Loren hayotining hamma davrlarida ham yoqardi. Men uçun u ayol va aktrisaning noyob etaloni edi. Garçi u bilan taniş bōlmasam ham, biror joyda uçraşmagan bōlsak ham, şunday edi. Men uni faqat filmlari va memuarlari orqali bilardim. Yaqinda uni keksa ayol rolida kōrdim. Latofat  çehrasini  hanuz tark etmabdi.

Andrey Tarkovskiyning sevimli aktrisasi Margarita Terexovani  eslamasam bōlmas. U kōplarning yodida benihoya gōzalligi bilan qolgani aniq. Afsus, u bilan suratga tuşiş menga nasib etmadi. Margarita jiddiy aktrisa bōlsa-da, maftun etiş borsida unga teng keladigani yōq edi. Şu ayolni sevib qolişim heç gap emasdi.

– Kinoda sizning sevimli partnyoringiz kim bōlgan?

– Ular juda kōp, ammo birinçi bōlib Karaçentsovni aytişim kerak. “Trest” rejissyori Aleksandr Pavlovskiydan minnatdorman: u menga komik rolni işonib topşirdi. Boşqalar bōlsa, yuz ifodamga qarab, nuqul jiddiy rollarga taklif qilişardi. Men ōzimni komediya aktyori deb hisoblayman. Teatrda buni bir neça bor isbotlab berganman.

Anatoliy Solonitsin ham menga ma’qul edi. Xudo rahmatiga olgan bōlsin. Biz “Yuliya Vrevskaya” va “Dam oluvçilar hayotidan” filmlarida rol ōynaganmiz. Tolya kuçli va ta’sirçan içki madaniyatga ega edi. Darvoqe, biz u bilan Minskda tanişganmiz. Bir davrada ōtirgan edik, bir kişi kelib, bizga Andrey Tarkovskiyning “Andrey Rublev” filmida boş qahramon rolini ijro etayotgan yigitçani taniştirdi. U suhbatimizga  darhol qōşilib ketmadi, bir çetda turib, boşqalarni diqqat bilan eşitadigan kişiday taassurot qoldirdi. Uning bu xarakteri e’tiborimni tortdi. Keyinçalik uni “Lenkom”da Tarkovskiy sahnalaştirgan “Gamlet” spektaklida kōrdim. Spektakl menga unça xuş kelmadi. Andrey dramani kōproq kinobop qilib yuborgan. Şunday bōlsa-da, menda Solonitsinga nisbatan ijobiy munosabat ōzgarmadi. Bolgariyada bōlganimizda u bilan uzoq suhbatlaşdik.

Yana kimlarni aytsammikin?.. Ha, Georgiy Burkov. U bilan Anatoliy kabi yaqin bōlmasak-da, unda men aqlli, fikri tiniq aktyorni kōra oldim.

– Smoktunovskiy genial aktyormi?

– Şubhasiz. Ammo biroz ayyorligi ham bor edi. Konçalovskiyning “Vanya toḡa”sida Sergey Bordarçuq suratga tuşişi aniq bōlsa-da, meni ham  “proba”ga çaqirişdi. Smoktunovskiy – boş rolda, men esa Astrov obraziga mōljallaşayotgandi. Moskvaga kelib, tōḡri studiyaga borişning ōzi bōlmaydi. Yōl çarçoḡi, fikringni jamlaş qiyin. Bordim. Qōlimga matnni tutqazişdi, divanga ōtirib, qanday ijro etiş kerak­ligi tōḡrisida ōylay boşladim. Smoktunovskiy kirib kelib, men bilan salomlaşdi-da, yonimga ōtirdi. “Bu endi, kimsan Çexov, hazilakam odam emas, kartina  dunyoga çiqadi” deya menga nasihat qila boşladi. “Siz bu rolni qanday ijro etiş kerakligini bilasizmi?” degan, aslida tōḡri, ammo kinoyali savoli  va maftunkor tabassumiga yaşiringan ayyorligi menga yoqmadi, qora qarḡa miyamni çōqilayotganday bōldi. Ōşanda “Qanday ijro etişni yaxşi bilaman, sizning yordamingizga muhtoj emasman”, deyişim mumkin edi, ammo, nima bōlganda ham oldimda Smoktunovskiy turardi-da, indamadim. U yuragimga şubha soldi. Rolga ōtganim ham, suratga tuşganim ham yōq.

– Ōşanda sizning ōrningizda Banionis yoki Budraytis bōlganida, ular Smoktunovskiyga boplab javob qaytarişgan bōlarmidi?

– Bilmadim, har ikkisi ham odamgarçilik yuzasidan indaşmasdi, meningça. Budraytis, aniq aytamanki, bunday qilmasdi. “Ha-ha” deya boşini  qimirlatib, mōylovini ma’noli burab qōyardi, xolos. Yuozas – yaxşi dōstim, yaxşiligi şundaki, ançadan beri birorta rol ōynagani yōq. U şarqliklarning “Boringça kōrin” degan maslahatiga amal qiladiganlardan biri edi. Aktyorlik maktabini ōtagan emas, ammo unda şunday içki his etiş fazilati mavjudki, ijro etayotgan personaji dunyoqaraşini tez anglay oladi. Bu aktyor uçun  muhim xususiyat.

– Ustozlaringiz haqida nimalar deya olasiz?

– Men ōzimni Stanislavskiyning şogirdi, genial aktyor  Mixail Çexov maktabiga mansub deb hisoblayman. Uning, garçi ustozi ōgitlariga qat’iy amal qilsa-da, “Aktyorni personajning terisi içiga kirişga majburlama, uni sahnada kōrsatib ber”, degan şaxsiy printsipi bor edi. Teatr maktabidagi etyudlarni bajarişda juda qiynalganimiz yodimdan çiqmaydi. Ōqituvçimiz: “Siz komsomollar kommunizm qurilişiga borayapsizlar. Daryoni tōsişmi, çōlni ōzlaştirişmi, qanday topşiriq bōlmasin, maqsad sari işonç bilan oldinga qarab intilişingiz kerak, şuni qōrsatib beringlar”, deya talab qilardi. Sahnada uyoq-buyoqqa qarab yurib, ōzimni ōzim: “Men komsomolman, kommunizm qurilişiga borayapman, hayotimni BAM qurilişisiz tasavvur eta olmayman. Qahraton qiş, şamol va dovuldan qōrqmayman”, deb işontirişga harakat qilaman. Ammo işontira olmayman. Ōqituvçining oldiga kelib, komsomol a’zosi ekanligimga işonmayapman, deb tōḡrisini aytganman. – “Demak, sizdan yaxşi aktyor çiqmaydi”, degandi u.

Bu masalada Çexov ōta sodda, ammo tabiiy modelni taklif etadi: “Ōzingdan soxta his-hayajon qidirma, san’atkorligingni his et va şuni kōrsatib bersang bōldi”. Şu sōzlarni aytgan ustoz quyidagi misolni  keltiradi: “Şalyapin “Ivan Susasin” operasida kuylar ekan, har gal yiḡlab yuboradi. Unga “Siz ijro etayotgan rolingizga şu qadar çuqur kirib ketdingizki, kōz yoşlari sizning emas,  Susaninning  kōzlaridan oqdi”, deyişadi. Şalyapin “Yōq, unday emas,  Susaninga şunçaki rahmim keldi, xolos”, deydi”.

– Dunyoni xōb kezgan bōlsangiz kerak?

– Ha, dunyo kezişda omadim keldi. Jalakyaviçusga xorijda işlaş uçun juda kōp imkon berişgan. Bunaqasi kamdan-kam bōladi. Lotin Amerikasida “Ozodlik degan şirin sōz” nomli filmni suratga olganmiz. Salvador Alende tōḡrisidagi “Kentavrlar” filmi ham şu yerda olingan. Alende rolini Banionis ōynagan. Bu ikki film sovet tomoşabinlarida mualliflar kutgan darajada  qiziqiş uyḡotmadi. Men bōlsam Argentinada xotinimning amaki-akasini uçratib qoldim. Uruşdan avval emigratsiya juda katta edi, hamma Amerikaga yetib olişni orzu qilardi. AQŞ ma’lum vaqt ularni qabul qilişni tōxtatib turdi, şunda qoçoqlarni Janubiy Amerikaga jōnatişdi. U yerda hozir ham litvaliklardan iborat katta diaspora bor. Hammalari bir mavzeda yaşaşadi, madaniy markaz taşkil etişgan. Klub, tōgaraklarda maşḡulotlar ōtkazişadi, olisda qolgan Vatanlariga muhabbatlari sōnmagan. Albatta, bolalar ispan tilida sōzlaşişadi. Keksalar olamdan ōtişgaç, hammasi tugaydi. Hozirça yaşab turişibdi.

– Sizga xorijda qolişni taklif etişmaganmi?

– Bunday fikr, biror marta bōlsin, xayolimga ham kelmagan. Litvada tuḡilganman, şu yerda voyaga yetdim, oilali bōldim. Çet elda ham suratga tuşiş, yaxşi daromad topiş mumkin. Xōş, nima ōzgaradi? Men heç qaçon pulning orqasidan quvmaganman. Birlaşgan Germaniyada işlangan filmlardagi rollarim uçun  kōp miqdorda gonorar olganman. Sovetlar davrida çet elliklarning rolini ijro etardim, Ḡarbda bōlsa menga nuqul rus rollarini topşirişadi.

– Boltiqbōyilik  aktyorlarga xos taqdir. Vyaçeslav Tixonov heç tortinmay, kino san’atida u hamişa namunali sovet kişisining tipaji bōlganini aytardi.

– Darvoqe, u “Bahorning ōn yetti lahzasi” filmida razvedkaçi rolini juda yomon ōynagan. Uning ijrosidagi Ştirlitsni nemislar bir daqiqada foş etişardi. Bu rolni Banionisga topşirişganida bormi…

– Harbiy mavzu bizning “Belorusfilm”da ham  ustuvorlik qilgan.

– Men sizlarda şu mavzudagi filmda suratga tuşganman. Partizan rolini ijro etganman. Ammo bu rolni yaxşi ijro deb ayta olmayman. Yuz tuzilişimga kōra, mendan yaxşi partizan çiqmagan. Ittifoqdaş respub­likalarda  kōp işlaganman. Ayniqsa, Armaniston yodimda qolgan. Qiş paytlari. Xonadonlarda gaz, issiq suv, elektr yōq. Mehmonxonaga kelib, derazalardagi pardalarni olib, odeyal ōrnida yopinib yotamiz, sovuq badan-badaningdan ōtib ketadi. Bunday “imtihon”dan keyin boşqa heç narsadan hayratga tuşmaysan. Darvoqe, xonada çekayotganim sizga ma’qul emasday kōrinadi?

– Bemalol çekavering, sizga yaxşi bōlsa bōldi.

– Balkon derazasini kattaroq oçaylik. Oh, kōryapsizmi, oyoqlarim ham avvalgiday emas. Bu yil juda murakkab boşlandi. Sahnaga çiqadigan ahvolda emasman. Ahvolimni tuşunib, teatr bilan hamkorlikni tōxtatdim. Teatrga bōlgan qiziqişim sōndi. Spektakllarni tomoşa qiliş uyoqda tursin,  repertuarlarga ham kōz taşlamayman, yangiliklarni ōqimayman. Hammasidan bezdim desam bōlmas, uzoqlaşib ketdim. Qiziq. Bir vaqtlar kimdir menga vaqti kelib şunday holga tuşasan, teatr sensiz, sen teatrsiz yaşaydi, desa, Xudo haqi, işonmasdim. Mana, ayni şu holga tuşib turibman. Osmon uzilib yerga tuşgani yoki birorta sahna mensiz bōş qolgani yōq.

– Buni ōzingiz qanday izohlaysiz?

– Izohlaşga hojat yōq. Hayotning aççiq, ammo ōzgarmas qonunlari bor. Bugun ham, ertaga ham şunday bōladi. Bu qoidani heç kim isloh qila olmaydi. Heç kim ularni çetlab ham ōta olmaydi. Menga kelsak, menda… muhabbat qolmadi. Bu tuyḡusiz teatrda yaşab bōlmaydi.

– Unday bōlsa, hayotda siz uçun nima qoldi?

– Bu dunyoda borligingni uzaytiriş iştiyoqidan boşqa heç narsa.

– Moddiy jihatdan qiynalayotganingiz yōqmi?

– Durustgina pensiya olaman. Qōşimçasi ham bor. Kurortlarga borib dam olişni xohlamayman. Qişloqda uyim bor. Ōrmon, jilḡa, kōl. Jonning rohati deysiz. Menga boşqa heç narsa kerak emas. Ammo… (stol ustida turgan marhum xotinining suratiga qaraydi) menga umr yōldoşim yetişmaydi. Eugeniya tōrt yil avval vafot etdi. Yolḡiz hayotim avvalgidek boy, qiziqarli emas, hammayoq bōm-bōş, atrofim huvillab qolganday. Birorta ayol topiş mumkindir. Ammo Eugeniyaning  ōrnini heç kim bosa olmaydi.

– Sizning bu tuşkun holatingizni kōrib, Eugeniya nima degan bōlardi?

– Kayfiyati buzilardi, albatta. U inson har qanday holatda ham yengilmasligi,  kuraşni davom ettirişi kerak, deb hisoblardi.

– Bu ma’noda hamma xotinlar bir xil bōlişsa kerak?

– U meni har jihatdan qōllab-quvvatlardi. Ōzi  yomon aktrisa emasdi. Hayotimiz ōta namunali bōlmasa-da, xotinim hayotligida biz bir butun oila edik. Inson şunday yaratilganki, bir ōzi butunlikka erişa olmaydi. Butun bōliş uçun juft bōliş kerak. Juftlikda yaşaş zarur. Ulardan biri oxirat safariga otlanganidan keyin hayot, turmuş butunlay ōzgaradi, butunligini yōqotadi. Yolḡiz odamning fojeasi şunda. Darvoqe, siz uylanganmisiz?

– Yōq, hozirça yolḡizman.

– Uylaning. Hali yoşsiz. Maslahat berişni yoqtirmayman, ammo işonçim komilki, ota-onangiz ham şu fikrda bōlişlari kerak. Inson bu yoruḡ olamda oila borligi uçun ham yaşaydi. Biz uç farzandga ota-ona bōldik. Demakki, umrimiz behuda ōtgani yōq. Keksalikka kelsak, uni aylanib ōtib bōlmaydi. Hammaning boşiga tuşadigan taşviş. Qarilikni yoşlikni, kulgili holatlarni, baxtli onlarni eslab yengiş mumkin.

– Kōplar har kuni işga bormaslik uçun tezroq pensiya yoşiga yetib olişni ōylaşadi.

– Buning ham ōziga yaraşa ma’nosi bor. Mana men, pensionerman, xohlaganimça uxlayman, uyda nimani ma’qul kōrsam, şuni qilaman, heç narsa qilmasligim ham mumkin. Birov bir nima demaydi. Ertalab men bilan yaşaydigan kenjatoyimga nonuşta tayyorlayman. Juda mehnatsevar. Işdan keç soat 11-12 larda qaytadi. Maşinani tuzatadi, iştahasi yaxşi.

– Qōlingiz şirinmi?

– Avvallari çoy damlaş bilan quymoq pişirişdan boşqasini bilmasdim. Kulinariya kitoblarini sotib olganman. Retseptga qarab pişiraman. Ba’zida juda şirin çiqadi.

Suhbatimiz yakuniga yetadi. Meningça, unga beradigan boşqa savolim qolmadi. Ammo suhbatdoşim haqida hamma narsani bildim deya ayta olmayman. Tōḡri, kōp narsalar oydinlaşdi, biroq, insonni tuşuniş uçun, u juda oddiy va tōpori bōlsa ham, bir uçraşuv kamlik qiladi.

Kōkni bulut qoplab, yuzimga mayda tomçilar qōna boşladi. Adomaytis menga qaytiş yōlini kōrsatar ekan, nazarimda u bu tomçilarni mutlaqo sezmayotgandek, tabiiy qabul qilayotgandek kōrindi. Balki, şunday bōlgani ma’quldir…

* * *

Tarjimondan:

Uşbu suhbatni ōzbek tiliga ōgirişni nihoyasiga yetkazar ekanman, kōnglimdan “Kapitalistik mehnat qahramoni” nomini olgan bu maşhur aktyor boşqa hamkasblarimning savollariga ham javob qaytargan bōlişi kerak, balkim kimdir “Yigirma oltinçisi otilmasin” filmida razvedkaçi rolini qoyilmaqom qilib ijro etgan ōzbek aktyori Tōḡon Rejamatov haqida  sōragandir, degan fikr ōtdi. Ne baxtki, izlanişlarim behuda ketmadi.  Regimantas muxbirlarning turli darajadagi, ya’ni mavzuga goh bevosita, goh bilvosita aloqador savollariga juda oçiq, samimiy javob qaytargan, suhbatdoşlari bilan bōlgan turli muloqotlarida ularni e’tibor bilan tinglagan, kezi kelganda, jilovni qōlga olib, ōzi ham bir nimalarni aniqlaştirib olgan. Jurnalistlar suhbatni “Janob Adomaytis…” deb boşlasalar, darhol boş çayqagan: “Heç qanaqa janob emasman, ōrtoq ham. Regimantas yoki qisqaça Regis desalaring bōldi. Yaqin dōstlarim menga doimo şunday murojaat qilişadi. Sizlar ham dōstlarimsizlar-ku”, degan.

2015 yili bōlib ōtgan suhbatlaridan birida u (taassufki, maşhur aktyor kimlarning savollariga javob qaytargani ma’lum emas) quyidagi fikrlarni bildirgan:

– Hayotingiz qanday keçmoqda? Nimalar bōlmoqda ōzi?

– Nimalar bōlmoqda deysizmi? Heç narsa bōlayotgani yōq. Teatrdagi truppadan ketdim. Pensiyadaman. Şartnoma bōyiça ikkita spektakl­da rol ōynamoqdaman. Ba’zi seriallarda epizodik rollarda bōlsa-da, kōrinib turaman. Kinematografiya bilan aloqam butkul uzilgan. Sizlar meni unutmaganingizdan kōnglim kōtarildi, kino esa meni butunlay yodidan çiqardi.  Kino kemam mendan uzoqlaşib ketdi, u yerdagi kayutamni kimdir egallab oldi. Boşqa teatrga borib, “Birodarlar, mana men keldim, bu yer endi mening joyim bōladi”, degim kelmadi.

– Eşitişimizça, yubileyingizni qaysidir muzeyda nişonlagan emişsiz? Juda taajjubli, gōyo siz muzey eksponatiday…

– Ha-ha (kuladi). Şunday bōluvdi. Tōḡrisi, meni endi muzey eksponati desa ham bōlaveradi. Jiddiy aytsam, dabdaba bilan ōtkaziladigan yubiley tadbirlarini jinim suymaydi. Oşirilgan yolḡon gaplarni eşitib ōtirişga toqatim yōq. Şuning uçun teatr muzeyini tanladim, u yerda  dōstlar, tanişlar, aşaddiy muxlislar yiḡildik. Turmuş ōrtoḡim hayot edi, uç ōḡlim, tōrtta nabiram – hammalari jam bōlişdi. Ḡoyat gōzal davra bōldi deng. Boşqa sababi şuki, men endi pensionerman, biror taşkilotning ştatida turmayman, qayiḡim biror qirḡoqqa boḡlab qōyilmagan. Uyimni esa yōqotdim, yubiley degan tadbirni boşqa qayerda ham ōtkazardim…

– Rossiya teatrlarida pensiya yoşiga yetgan aktyorlar juda ham kōp. Nima, sizlarda 70 yoşlilarni taşqariga çiqarib qōyişadimi?

– Hammani ham emas. Bizda hukumatning işlayotgan fuqarolarga pensiya tōlanmasligi tōḡrisidagi ajabtovur qarori e’lon qilinganidan keyin, teatrdan butunlay ketdim. Keyinçalik bu qaror konstitutsiyaga mos emasligi aniq bōldi, ammo men qaytmadim.

– Pensionerlikka ōz ixtiyoringiz bilan ōtgan ekansiz, demak, sizlarda nafaqa  puli durustgina ekan-da?

– Yōq,  kōp emas, teatrdagi oylik maoş bilan deyarli teng. Şunday ekan, har kuni işga borgandan kōra, uyda erkin yaşaş yaxşi, meningça.

– Moskvadan iş topişga harakat qilmadingizmi?

– Bir nimalarni mōljallagan paytlarim bōlgan, Ammo endi keç bōldi, vaqt kutib turmas ekan. 80 degan yoş eşikdan boş suqib turibdi. Moskvada bōlsa iste’dodli,  ijodiy ōsişdan hamon  tōxtamayotgan qariyalar mensiz ham yetarli.

– Bugungi Litvada, Adomaytisdek san’atkor bilan deyarli işi bōlmayotgan mamlakatda nimalar bōlayotganini gapirib bersangiz.

– Yo xudo, Adomaytis degan bir aktyor mamlakat hayoti oldida kōzga kōrinmas bir zarra. U hozir boşqalardan kōra ōziga kōproq kerak. Albatta, har birimiz, ōzimizça muhimmiz. Ozmi-kōpmi, ōzimizga e’tibor talab qilamiz.  Buni tōḡri tuşuniş zarur. Litva bōlsa, bugun butunlay boşqa narsalar bilan band. Mansabda ōtirgan kişilar, siyosatdonlar ōrtasidagi  yangi-yangi mojarolar kōngilni xira qiladi.

– Ularga aralaşmaysizmi?

– Mutlaqo. Siyosat mening yōlim emas. Deputat bōlib kōrdim. Menga ōxşaganlarning işi emas ekan. Buni vaqtida tuşunganimdan xursandman.