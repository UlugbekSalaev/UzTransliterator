Akbar Mirzo. Uruşning eng sōnggi qurboni (hikoya)

Safarga çiqsam, ertasi kuni onam hol-ahvol sōrab, albatta, telefon qiladi. Bu gal ham şunday bōldi. Biroq nima deyişni bilmay qoldim. Bōḡzimga nimadir tiqildi. Gōşakdan esa, “Voy, nima bōldi senga, gapirsang-çi, bolam!” degan ovoz eşitilardi. “Zoya opa vafot etdi!” dedim içimda. Onam “Gapingni eşitmayap­man, bolam” deya yana takrorladi. Bu sovuq xabarni qanday yetkazaman? Bōlib ōtgan voqeani qay yōsinda sōzlab beraman? Balki borganimda yotiḡi bilan tuşuntirarman? Ha, uyga qaytgaç, bir boşidan aytib beraman. Hozirça bōlmay tursin, onajonim.
– Sizga ōzim telefon qilaman. Xavotir olmang!
– Zoya yaxşimi? Uzoq qolib ketmanglar.
– Xōp-xōp. Xayr endi.
– Zoyaga salom ayt.
Onamning kōnglini xotirjam qildim, lekin ōzim tinçimni yōqotgan edim. Ertasi kuni xayrlaşiş uçun Zoya opaning qabriga bordim. Nima deb vidolaşişni bilmay ikki qabr tepasida turib qoldim. Uzoq-uzoqdan esa paravozning hayqiriḡi, keyin vagonlarning bir-biriga urilib, poyezdning yōlga tuşganini bildiruvçi ovoz eşitila boşladi…

Uruş boşlanib Ukrainadan kōçirib keltirilganlarning kōpçiligi bizning qişloqqa, hozirgina eslaganim marhuma Zoya opa esa yon qōşnimiz Olmosxon ayaning uyiga joylaştirilgan edi. Ōşa yili birinçi sinfga borgandim. Maktabdan kelsam, onam yangi qōşnilarni yōqlab endigina çiqib ketayotgan ekan. Ortidan ergaşdim. Keçadan buyon “Ḡoq-ḡoq”lab hovlini boşiga kōtarayotgan oppoq ḡozni juda kōrgim kelayotgan edi.
Olmosxon aya işkom tagidagi yoḡoçlari allaqaçon qurib-qaqşab, qiyşayib bir ahvolga kelib qolgan sōrida ōris kampir bilan nimalarnidir gaplaşib ōtirgan ekan. Onam eski kigiz ustiga tōşalgan şolçaga nigohi tuşib, mehmonlarning şarofatiga bōlsa kerak, deb ōyladilar çoḡi, qoşlarini sal uçirib qōydi. Darhaqiqat, Tōlqin amakim olib kelgan yōl-yōl şolça tōy-ma’raka yoki biror mehmon sabab yozilar, boşqa paytlarda ōnḡib ketgan kigizning ōzi bōlardi. Qōy junidan pişitilgan kigizning çetidagi şapaloqday kuygan joyi tōşakning tagida bilinmas edi. Ōrtoḡim Iqbol ōyindan yutib olgan qand qoḡozlarini ana şu teşikka qōl tiqib berkitar, ōtirganida ham aynan ōşa joyni egallardi.
Olmosxon aya onamga peşvoz çiqdi. Eri, ikki ōḡli uruşga ketib qaddi bukilgan bōlsa-da, kōpçilikning boşiga tuşgan musibat deb unçalar bilintirmas, ertayu keç oḡzidan: “Nemisning uyi kuysin!” degan sōz tuşmasdi. Ōris ayollarni kōrmagan edim. Biroz hayiqib onamning ortiga berkinib tursam, kampir “Idi suda, sыnoçik” deb yoniga çorladi. Gapiga tuşunmadim, ammo qōl işorasidan oldiga çaqirayotganini angladim. Onam bor, bora qol, dedi. Ammo men tortinib bormadim.
– Keliningiz kōrinmaydi, – dedi onam rusçani yaxşi bilmasalar-da, amallab tuşuntirib.
– Boyaqiş, xonaga qamalib olib yiḡlagani yiḡlagan, – deya kampirning ōrniga javob qildi Olmosxon aya. – Birgalaşib ovqatga çaqirsak ham çiqmayapti. Juda xijolat bōlib qoldim.
– Nega? – deb sōradi onam şirmoy non hidi anqib turgan qōlidagi durrani qōşnimizga tutqazarkan.
– Uyimiz… yoqmadimikin?
– Nega unaqa deysiz?
– Keçadan beri tuz totmadi-da, aylanay, – dedi Olmosxon aya kōzlarini jovdiratib.
– Yer yutkur nemislar uruş boşlab hammaning tinçini buzdi. Şōrlik ham eridan, ham uy-joyidan judo bōlganiga ezilib yiḡlayotgandir, – deb qōşnimizni yupatgan bōldi onam.
– Ezilib yiḡlasa mayliga edi, qon-qaqşab yiḡlayapti…
– Hammadan ham unga qiyin bōlsa kerak-da. Ha, aytganday, issiqqina non yopgandim, çiqsa yaxşi bōlardi, yo ōzim kirib çaqiraymi-a? – dedi onam sōriga ōtirişdan oldin.
– Mayli, urinib kōring. Zora, sizga kōnsa.
Onam içkariga kirişdan avval ōris kampirga yuzlanib, keliniga nima bōlganini, nega bunçalar kuyinib yiḡlayotganing sababini sōradi.
– Men… men aytib berolmayman, – deb kampir ham kōzlariga yoş oldi. Uning quruqşagan, rangsiz lablari titraganini ōz kōzim bilan kōrdim.
– Kiring, kira qoling. Qaniydi, uni yupata olsangiz. Lekin tilka-pora bōlgan yuragiga malham bōla olmaysiz deb qōrqaman. Mabodo… alam ustida qattiqroq gapirib yuborsa, kōng­lingizga olmang, xōpmi?
Onamga ergaşdim.
Deraza yonidagi temir karavotda dim tuşganiça ozḡin ayol yotar, uning titrayotgan nozik yelkalardan bilinib turardi. Oyoq tomonida esa keçagi semiz ḡoz turardi. Borib uşlamoqçi bōldim. Ammo onam qōlimda tutib qoldilar. Meni eşik oldida jim turişimni tayinlab, ōzlari aççiq kōz yoşi tōkayotgan ayolning oldiga bordilar. Ḡoz bezovtalanib ovoz çiqardi, gōyo begona odam yaqinlaşayotganini bildirib, egasini xavfdan ogoh qildi. Ayol qimirlab ham qōymadi.
– Doçinka, – dedi onam bisotidagi bor rusça sōzlarni eslab, – Mы sosedi. Goryaçiy xleb prinos. Stavay, doçenka.
Ayol qimirlab ham qōymadi. Onam uning ōksik qalbini tinçlaştiriş uçun oldida borişni ixtiyor qilar, ammo nari ketay demagan Ḡozdan biroz çōçib turardi.
– Kiş! – dedi onam qōlini kōtarib.
Bir payt ayol yotgan yerida “Netrogayte, yemu!” deb baqirib berdi. Keyin “Vыydite, ot syuda. Nemeşayte, mne!” deb deraza tomonga ōgirilib oldi. Onam nima qilarini bilmay, kalovlanib qoldi. Ustiga tōqilgan kattagina oq rōmol taşlangan ayolning nima deganiga tōliq tuşunmadim, ammo onam mening oldimda ḡalati ahvolga tuşib, turgan joyidan ança vaqtgaça qimirlamadilar.
– Ketdik! – dedim onamga rahmim kelib. Tōḡrisi, begona, buning ustiga juvonning qōpol muomalasidan aççiḡim çiqqan edi. Onam beçora qiynalib yopgan nonlaridan singib pişganini unga ilinsa-yu… Borib qōlidan tordim. Şundagina onam ortiga qaytdilar.
– Heç kimga quloq solmayapti, – dedi Olmosxon aya onamni xijolatdan qutqargan bōlib.
– Ismi nimaykan? – sōradi onam.
– Zoya, – dedi bu gal kampir yonidan onamga joy kōrsatarkan. – Ona maya nevestka. Muj i sыn uşli na voyne. Ostalis dvoyom.
– Ayting-çi, ōḡlingiz uruşda halok bōldimi? – deb sōradi onam kampirdan.
– Slava Bogu, poka jiv, – dedi kampir onam olib çiqqan nonga havas bilan tikilganiça.
– Balki ota-onasi bombaning tagida qolgandir?
– Net, oni toje jыvi.
– Unda, nega bunçalar kuyinib yiḡlayapti? – qiziqib sōraşini qōymasdi onam.
Kampir birdan boşini çangallab ōkirib yiḡlab yubordi. Şu holatda u kelinidan qolişmay kōz yoşi tōkardi. Lekin yiḡi sababi haqida oḡiz oçmadi.
– Menga ham aytib bermayapti, boyaqiş, – dedi Olmosxon aya dasturxonga yangi uzilgan uzumlarni qōyarkan. Balki bir-ikki kundan keyin sal ōzlariga kelişsa sōrarmiz. Qani, dasturxonga yaqinroq ōtiring.
Şunday qilib biz kelinçak Zoyaning nima uçun bunçalar jon kuydirib baḡrini tiḡlayotganini bilolmay uyga qaytdik. Onam beçora keyinçalik ham buning tagiga yetolmadi. Kampir kelinim ōzi aytar deya, dardini oşkor qilmay bu yoruḡ olamni ḡamga botganiça tark etdi. Tōrt yildan keyin uruş tamom bōldi. Xursandçilik boşlandi. Biroq Zoyaning rang­par yuzida kulgi kōrinmadi. Aksinça, battar qayḡuga çōmdi. Yurtiga qaytişga negadir şoşilmasdi. “Qaytib borolmayman u yerga” deganmiş qōşnimizga. Onam kabi men ham hayron bōldim. Negaki, endi ança-munçaga aqlim yetadigan katta yigit bōlib qolgandim. Aslida ham şunday, uruş bizlarni allaqaçon ulḡaytirib qōygandi.
Maktabni tamomlab ōqiş niyatida Toşkentga yōl oldim. Biroq univerisitetga kiriş nasib etmadi. Keyingi yili harbiy xizmatga çaqirildim. Ukrainaning Xarkov şahrida yigitlik burçimni ōtay boşladim. Buni eşitib, qōşnimiz Zoya opa ham menga salom aytib yuboradigan bōldi. U aynan şu şaharda tuḡilgan ekan. Biroq sevgan yigiti qrimlik bōlgani uçun ōşa yoqqa turmuşga çiqqan ekan. Bir yildan ke­yin ta’tilga çiqişim kerak edi. Şunda onam bilan Zoya opani bu yerga taklif qiliş fikri tuḡilib qoldi. Ularni ikki-uç kun aylantirmoqçi, sōng birgalaşib qaytmoqçi edim. Biroq Zoya opa onamga qişloḡimga qaysi yuz bilan boraman, unga nima deyman? Yōq, aslo bora olmayman!” deb qattiq yiḡlaganmiş. Bu gaplardan kōnglim ḡaşlandi. Zoya opaning baḡrini ōrtayotgan hodisani bilgim keldi. Qiziq, u hamon na Olmosxon opaga, na qōni-qōşnilarga bu haqda oḡiz oçmagan edi.
Harbiy xizmatdan keyin universitetning tarix fakultetiga hujjat topşirdim. Ōqişni tamomlaganimdan keyin şu fakultetda işga olib qolişdi. Ayni paytda aspiranturada ham tahsil ola boşladim. Harbiy xizmatda ukrain va qrim tatar tillarini yaxşi ōrganib olgandim. Şu sabablimi, meni Taşqi işlar vazirligiga işga çaqirişdi. Bu yerdan dunyoning kōplab mamlakatlariga borib turardim. Bir safar delegatsiya bilan Ukrainaga boradigan bōldik, Kumuşkonga borib ota-onamning duosini oliş uçun qişloqqa borardim. Zoya opa yurtiga ketayotganimni eşitib, ança joygaça kōzida yoş bilan kuzatib qōydi.
– Yuring, sizni ham olib ketaman, – dedim navbatdagi safar çoḡida.
Zoya opa unamadi. Yiḡlamsirab ortiga qaytdi. Biroq keyingi gal şahar çetidagi qişloḡi va bir zamonlar yaşagan uyining manzilini berdi. “Uyimiz vayronaga aylantirgan bōlsa kerak. Keyin Rasima ismli çaqaloq haqida ham sōrab kōr” deb tayinladilar. Lekin bu gapni aytguniça qora terga botib, huşidan ayrilişiga bir bahya qoldi.
Hayron bōldim. Qişloḡimizga kōçib kelgandayoq uning kōkimtir kōzlarida yoş kōrgandim, mana hozir ham hamon bu qayḡuli nigohlarda, titrab çiqayotgan gap-sōzlarida qandaydir ayançli va oḡir judolikning mungli sadosi aks etib turardi. Qanday alamli hodisaki, uni hali hamon unutişning iloji bōlmasa? Nima u – esdan çiqarişning umuman imkoni yōq baxtsizlikmi? Nima u – kindik qoni tōkilgan vatandan ayiruvçi azob? Qanday his-tuyḡuki, urib turgan yurakni tark etmasa? Uyḡoq qalbni hamon titratib, larzaga solsa?
Va’daga vafo qilib, vaqt ajratdim. Bu kōzda tutilmagan reja, deb delegatsiya rahbari mendan şubhalanib qoldi. Voqeadan uni ham xabardor qilişga tōḡri keldi. Bir amallab roziligini oldim, biroq ortimdan odam qōyilganini sezdim. Ammo ōzimni bilmaganga olib, Zoya opa yaşagan şahar çetidagi qişloqqa bordim. Odamlarning kōpçiligi ōz uylariga qaytgan, bōş xonadonlarga esa boşpanasizlar kōçib kelişgan ekan. Uylar ança tartibga keltirilgan bōlsa-da, uruşning asorati hamon bilinib turardi. Zoya opa kelin bōlib tuşgan uyni topişga unçalar qiynalmadim. Yarmi yangitdan qurilgan şekilli, uy ikkiga ajralib turardi. Birozdan keyin ovozimni eşitib, ellik yoşlar çamasidagi semiz xotin çiqib keldi.
Unga şu uyda yaşagan ayolning iltimosini ayt­gaç, bu yerga qaçon kōçib kelganini sōradim.
– Qirq oltinçi yilning bahorlarida, – deb xavotir ila javob qildi ōzini Almira Raufovna deb taniştirgan xotin. Keyin darhol uyning egasi qaytib kelmoqçimi, deb kōzlarimga tikildi. “Yōq” deganimdan keyingina uning nigohlaridan xavotir aridi.
Keyin Rasima ismli çaqaloq haqida sōz oçdim.
Almira Raufovna ikki farzandi bilan yarmi vayronaga aylangan uyga noiloj kirib yaşay boşlaydi. Kunlardan bir kuni oyoḡini sudragan bir çol kirib keladi. Kōçib kelgan ayolning begonaligini kōrib indamay ortiga qaytadi, biroq Almira Raufovna çolning qandaydir aytmoqçi bōlgan gapi borligini sezib, şundoq qōyib yubormaydi. Yaxşilab mehmon qiladi, tōyguniça aroq quyib beradi. Mast bōla boşlagan qariya nihoyat içidagini aytadi: odamlar qişloqni tark etişganida, u şu yerda yolḡiz qolgan ekan. Keyin yemiş izlab har kuni bittadan uyga kira boşladi. Navbatdagi uy aynan ōşa Zoya yaşagan xonadon edi. Ovqat taşvişida kirgan çol deraza oldidagi karavotda turgan yōrgakka nigohi tuşadi. Asta borib qarasa, çaqaloq mayiti ekan. Şunday taşlab ketişga kōzi qiymaydi. Biroq qabris­ton qōşni qişloqda. U yerga kōtarib olib bora olmaydi. Ke­yin bir amallab hov anavi tepalikka borib çuqur kovlaydi-da, murḡakni kōmadi. Holdan toygan qariya ertasi kuni bir parça taxtaga “Rasiya – uç oylik çaqaloq” deb yozişga arang qodir bōladi. Şundan sōng bir parça qotgan non topib yeydi va uning kuçi bilan taxtani qabr tepasiga suqib keladi. Keyingi kunlari, ya’ni uruş tugagunça u xorlikda kun keçiradi. Bu uyda odam yaşayotganini eşitib, kelgan ekan. U ōşa kuni Almira Raufovnaning qōliga yōrgak içidan topilgan “Tuḡilganlik haqida guvohnoma”ni tutqazadi. Uy egalari qaytsa, berib qō­yişni sōraydi. Lekin çaqaloqni taşlab ketgan onani buralab rosa sōkadi. Qariya ōşandan ke­yin uzoq yaşamagan ekan.
Men ortimga qaytarkanman, Zoya opaning bir umrlik ḡamga botganligi sirini anglaganday bōldim: demak, u bolasini qoldirib ketgan! Lekin qanday qilib? Axir, qaysi ona ōzining uç oylik gōdagini taşlab ketadi? Nahot, tinçini ōylab, keyinroq bemalol turmuşga çiqişni kōzlab şunday mudhiş işga qōl urgan bōlsa? Işongim kelmasa-da, Zoya opadan nafratlanib ketdim. Qilḡilikni qilib qōyib, doim kōz yoş tōkiş nimasi? Odamlarning rahmini keltirmoqçimi? Lekin şu payt Zoya opani nohaq haqorat qilayotgan bōlmayin taḡin, deb ōylab qoldim. Negaki, beva ayol umuman turmuşga çiqmadi. Ōynab-kulgani ham yōq. Uruşdan sōng darhol yurtiga jōnab qolmadi.
Butun bir xalqlar tarixini: ōtmişini bugungi kunini, dinini va madaniyatini ōrganib olim bōlibman-u, yonimda yaşagan oddiy bir ayolning xatti-harakatini tuşunolmay aqlim lol. Boşida onamga qilgan qōpol muomalasidan bola kōnglim ranjib, keyinroq taqdiriga qiziqmadimmi? Balki şundaydir. Axir, uning ōzi ham qandaydir sirli va odamovi edi-da. Na Olmosxon opa, na onam bilan oçilib-soçilib gaplaşib ōtirganiga kōzim tuşmagan.
Ha, bu mungli va qayḡuga botgan holda yaşab yurişning sababini endi bilgandayman. U çaqaloqni taşlab ketgani uçun ham ōzini keçira olmayapti. Qaytib yurtiga ham ketolmayapti? Nahot şunday bōlsa?..
Zoya opa meni kōrib, baḡrimga otildi. Ança paytgaça qōyib yubormadi, bu orada tōyib-tō­yib yiḡladi. Biroq bu kōz yoşlar bemehr ayolning soxta yiḡisiday tuyuldi va undan ōzimni nari olişga çoḡlandim. Zoya opa buni sezib battar yiḡladi. Keyin “Bu sen ōylaganday emas!” dedi ovozi titrab.
– Nima bōlmasa? – dedim qahrlanib.
Kōngli yarimta musofir ayol bilan nega bu tarzda gaplaşayotganim onam beçorani ham ōylantirib, ham taşvişga solib qōydi. Zoya opa nihoyat kōz yoşlarini artdi.
– Nima xabar keltirding? – deb sōradi nogoh ḡijimlab olgan kostyumimning yoqalarini qōli bilan asta tōḡrilarkan.
– Avval siz aytasiz?
– Yōq, sen gapir.
Onam bizlarni içkariga boşladi. Kuz endi boşlaganiga qaramay, havo biroz salqin edi. Şunday bōlsa-da, işkom tagidagi sōrini tanladik.
Men safar çoḡida kōrgan va eşitganlarimni sōzlab berdim. Gap oziqa ilinjida uylariga kirgan qariyaga kelganda, Zoya opaning kōz yoşlari şaşqator bōldi. Deraza oldida yotgan jonsiz çaqaloq haqida gapirayotganimda ōzini tutib turolmadi. Ōzini onamning baḡriga otib jon aççiḡida yiḡladi. Onam hamon gap nimada ekanligini tuşunolmay turardi, ammo uning ajin bosgan qōllari endi baralla hōngrab yiḡlayotgandan ojizaning titroq bosgan yelkasini, tōzḡib ketgan soçini silar, lekin nima deb yupatişni bilolmay jovdiragan nigohlari bilan oḡzimga tikilgan edi. Hikoya çolning qişloq çetidagi tepalikka gōdakni kōmganiga kelganda, Zoya opa birdan boşini kōtarib:
– Rasiyaning qabrini kōrdingmi? – dedi.
– Kōrdim. Qabr tepasiga qizaloqning ismi ham yozib qōyilgan. Mana bu esa uning hujjati.
Zoya guvohnomaga qarab qotib qoldi. Ançadan sōng ōziga kelib, titragan qōllari bilan asta mendan oldi-da, yuzlariga bosdi. Şu turişda u bōlib ōtgan haqiqiy voqeani eslab, jim bōlib qoldi.

* * *
… Qişloq oqsoqoli va bir qōlidan ayrilgan ellik yoşlardagi mayorning tong saharda uyma-uy yurib tarqatayotgan xabari şundoq ham sarosimada yaşayotgan odamlarni battar dovdiratib qōydi.
– Bir soat içida vokzalga yetib borişlaring kerak! Poyezd roppa-rosa oltida jōnaydi. Faqat eng zarur narsalarni olinglar. Eşityapsizlarmi, hujjatlaringiz va bir-ikki kunlik oziq-ovqat!
– Kōrpa-tōşak-çi? – sōraydi şu tōpolonda kimdir.
– Heç qanaqa kōrpa-tōşak mumkin emas. Bōla qolinglar, vokzalda odam juda kōp. Oltidagi poyezdga ulgurmasalaring, qolib ketasizlar. Nemislar esa juda yaqin qolişdi! Tez, tezroq harakat qilinglar!
Baqirgan ovoz endi Zoyaning hovlisida eşitila boşladi.
– Ḡozim-çi? Uni olib ketsam bōladimi? – dey­di Zoya qayerga borsa ortidan qolmaydigan ḡozini kōrsatib. Axir, hademay qōlidagi çaqaloḡi yurib qolsa…
– Esing joyidami seni? Hali ōzing bilan bolangga joy topiladimi-yōqmi?! Yōqot, uni! Nega angrayasan, anavu kampirning laş-luşini tugib, tezroq qōliga tutqazmaysanmi?
Ovozining boriça baqirgan mayor endi qōşni uyning derazani taqillata boşlaşdi.
– Uy içida nima qilyapsizlar. Tezroq vozkalga, vokzalga yetib boringlar!
Zoya tipirçilab qoldi. Qaynanasining ustiga qalin jemperini kiygizdi, boşiga issiq rōmol ōratib, uçlarini beliga aylantirib mahkam boḡlab qōydi. Şu çop-çopda oyoḡiga kigiz etigini kiygazişga ham ulgurdi.
– Siz ildam boravering! Men Rasiyani ki­yintirib, ortingizdan yetib olaman! Turing, turaqoling.
Kampir yōlga tuşişdan oldin dorilari esdan çiqib qolmasligini tayinladi.
– Xōp, albatta, olaman. Odamlarning ortidan boring!
Zoya içkariga otildi, ortidan ḡoz ham lapang­ladi. Eski servant tagini titkilab, sarḡaygan gazetaga qayta-qayta ōralgan hujjatlarni oldi. Şoşib içini oçdi: hammasi joyida. Endi çaqaloḡini uyḡotib, kiyintirsa ham bōladi. U yoqdan bu yoqqa çopib, issiqroq kiyimlarini top­di, uyqusiragan gōdakni bir sidra kiyintirgaç, qolganlarini yelkasiga osib oladigan tugunga taşladi. Ḡoz tipirçilayotgan egasining xatti-harakatidan falokat yaqinligini sezdimi, odatdagidan boşqaçaroq ovoz çiqarib, Zoyaga soyadek ergaşar, oyoḡi tagidan nari ketmasdi. Yotoqqa kirsa, orqasidan çopdi, dahlizga ōtsa, yana ergaşdi. Zoya zarur kiyim boşlarini olarkan, dam-badam ḡozga nigoh taşlab qōyar, uni yolḡiz ōzini qoldirib ketayotganiga içi açişa boşlagan edi. Keçagi ovqatni olmay unga qoldirsa-çi? Mana bu nonning yarmini ham taşlab ketadi. Keyin amallab bir kunini… Yōq, qanday ham ōzini qoldiriş mumkin? Axir, bosqinçi nemislar ōylab ham ōtirmay uni sōyib… Zoya şu yugur-yugurda bu ayançli manzarani kōz oldiga keltirdi şekilli bir seskanib tuşdi. Yōq, uni berahm faşistlarga qoldirmaydi. Vokzalga olib çiqadi, u yoḡi bir gap bōlar. Şu payt uning xayoliga ḡozni ham yōrgaklab oliş fikri kelib qoldi. Oḡzini ip bilan mahkam boḡlasa, bōldi, ovoz çiqarmay ketaveradi. Yōlda pitirlab yubormasligi uçun oyoqlarini ham boḡlab qōyadi. Poyezdga çiqib olgaç, kimning ham işi bōlardi. Zoya topqirligidan xursand bōlib, eski adyolning ōrtasidan ikkiga bōldi. Bir xil qilib ōrasa, egizak bolasi bor ekan, deb ōylaşadi va tekşirib ham ōtirmay pozdga çiqişiga navbatsiz yōl berişdi. Unga jon kirdi. Avval ḡozni yōrgakladi. Jonivor ketişini sezdi çoḡi, qarşilik qilmay jim turdi. Hali ōziga kiyim qidirayotganda, oyna ōrniga oq çitdan parda tutilgan şkafida qişda ōraydigan issiq rōmoliga kōzi tuşgandi. Bir-biriga ōxşaş ikkitasini oldi-da, işga kirişdi: ḡozni qimirlamaydigan qilib boḡlagaç, navbat çaqaloḡiga keldi. Uni ham adyolga yaxşilab ōradi, sōng belidan çimdib rōmol boḡladi. Poyezdda hujjat sōrab qolsa, qidirib yurmaslik uçun bolaning tuḡilganlik haqidagi guvohnomasini yōrgakka soldi. Ana endi yōlda oç qolmasliklari uçun u-bu yegulik olsa bōladi.
– Bōldingmi, Zoya!
Taşqarida qişloq oqsoqolining vahimali ovozi eşitildi.
– Ketyapman! – dedi pitirlagan Zoya kattagina tugunni yelkasiga osarkan.
– Hamma ketib bōldi-ku, nima qilib haliyam ivirsib yuribsan!
– Mana, hozir!
Zoya ikki yōrgakni bir amallab qōllariga oldida kōçaga otildi. Sal narida turadigan qōşnisi beş yoşli ōḡilçasini sudragança çopqilab ōtib ketdi. Na salom, na alik bor. Yuz-kōzlaridan vahimaga tuşgani, birgina ilinjda – tezroq poyezdga çiqib oliş uçun odimlayotgani bilinib turibdi. Zoya endi qōşnining ortidan yōlga tuşmoqçi edi, nogoh halloslab kelayotgan mayorni kōrib, nafasi içiga tuşib ketdi: “Tamom sezib qoldi!” Ha, mayor Zoyaning bir qōlidagi yōrgakda ḡoz borligini fahmlagan edi.
– Bilganingdan qolmabsan-da! – baqirdi ança yaqin kelib qolgan mayor.
– Axir…
– Xomtama bōlma, baribir poyezdga çiqarmayman! Menga faqat odamlarni evakuatsiya qiliş topşirilgan! Tuşunarlimi, senga! Tōxta, qani yaqinroq kel-çi, qaysi biri bolang, ōzi?
Mayor şunday deb, avval yōrgaklarni uşlab kōrdi, keyin içiga nazar taşladi. Tumşuḡi boḡlangan ḡozga kōzi tuşib, Zoyaning çap qōlidan şartta yulqib oldi-da, yoḡoç panjaradan oşirib hovliga uloqtirdi.
Zoyaning jon-poni çiqib ketdi, ammo ḡazabkor mayorga qarşi heç gap aytolmadi. Qasdlaşib poyezdga çiqarmasa, nima bōladi? Çaqaloḡi bilan nemislarga asir tuşsa… Xudo kōrsatmasin!
– Mayli, olmayman. Faqat iplarini yeçib qōyay! Bu holda…
– Faqat tez bōl. Ortimdan yetib olmasang, ōzingdan kōr! – deb kōzlari jovdiragan Zoyaning gapini bōldi oqsoq mayor.
Zoya qarşisida turgan harbiyning jirraki odam ekanligiga ahamiyat bermay şitob bilan ortiga qaytdi. Dahlizga kiriboq yelkasidagi tugunni polga taşladi. Qōlidagi yōrgakni esa ōrtadagi dumaloq stolga qōydi. Hovliga çopdi, yōrgakni oçmoqçi edi xayoliga ḡozni yeçib yuborsam, baribir ortimdan qolmaydi-ku, degan fikr kelib, niyatidan qaytdi. Nima qilsa ekan? Ha, aytganday, şu holiça tugunning içiga yaşirsa-çi? Amallab poyezdga yetib olar? Şunday ham qildi, ammo tugun haddan ziyod katta bōlib ketdi. Anovu jahldor mayor bu safar payqab qolsa, ḡozni ayab ōtirmasa kerak. Bir tepib mayib qiladi yoki şartta otib taşlaşi mumkin. Zoya biror qarorga kelolmay torgina xonada aylana boşladi. Demak, iloj yōq ekan-da? Ōrganib qolgan ḡozi bilan şu yerda xayrlaşadimi-a?
Derazadan kōça tarafga qaradi. Mayor kōrinmadi. Sal nari ketsa orqasidan çiqarman, balki mening ham qaysarligimni kōrib rahmi kelar, deb ōyladi va oçiqib yiḡlay boşlagan gōdagini kōtarib, yotoqxonaga kirdi. Temir karavotga ōtirib bolaning oḡziga kōkragini tutdi. Mayli, tōyib emib olsin, bir yugursam yetib olaman. Oltida degani bilan ōz vaqtida jōnarmidi? Zoya xayolida keç qolmaydiganday bemalol emiza boşladi. Hali yoş, jadal-jadal qadam taşlasa, mayorga bir zumda yetib oladi. Balki undan ōti ham ketar. Qizaloq tōydi. Zoya bolani karavotga yotqizib, ḡozning oldiga bordi. Uni qōlga olganiça bir zum ōy surib qoldi.
– Zoya!
Zoya eşik oldida qōli muşt qilib tugilgan mayorni kōrib taraşaday qotib qoldi.
– Tuguningni ol-da, kōzimdan yōqol!
Zoya beixtiyor tugunni yelkasiga osdi.
– Ketging kelmayaptimi? Nima, nemislarga taslim bōlmoqçimisan? Balki ularning ayḡoqçisidirsan? Gapir! Agar şunday bōlsa, seni ōzi otib taşlayman!
Mayor şunday deb yoniga osilgan tōpponçani qōliga oldi.
– Gapir, yaramas!
Zoya daḡ-daḡ titragança hovliga otildi. Mayor uyda odam bormikan, degan xayolda xonalarga boş suqdi. U yotoqxonaga qadam bosganda oçiq derazadan şabada kirib, darpardani uçirdiyu bir zumga yōrḡakdagi çaqaloqning ustiga yopilib, mayorning ōtkir va şubhali nigohidan tōsdi. Odam zoti kōrinmadi. Mayor ortiga qaytdi…
Tinka-madori qurigan Zoya amallab vagonga çiqib oldi, sōng yōrdakdagi bolasini şundoq baḡriga olganiça orqasiga suyandi. Ḡala-ḡovur, bolalarning yiḡi-siḡisi quloḡiga kirmadi. Poyezddan qolib ketmaslik uçun ōziyam rosa çopdi-da. Ortiga qarasa, kōzlariga qon tōlgan mayor xuddi otib taşlaydiganday tuyulaverdi: tōxtamay yugurdi. Xayriyat, ulgurdi! Ana endi birpas mizḡib olsayam bōladi. Çaqaloḡining qorni tōq, uyam lōkillab çarçagandir? Mayli, uxlasin.
Zoya poyezd qattiq tebranganda çōçib uyḡonib ketdi. U yonida munkayib ōtirgança “Iloya, uyi­ng kuysin, sen Gitlerni!” deya piçirlab qarḡanayot­gan xotindan qança yurganini sōradi.
– Ikki soatdan oşdi.
Zoya qizaloḡiga quloq tutdi. U jim edi. Uyqusini buzgisi kelmadi. Orom olsin, gōdakkina! Poyezdning şovqini, bezovta odamlarning ḡam-ḡussaga botgan nigohlari, qarilarning oh-vohiyu, turli yoşdagi bolalarning tōpolon va injiqliklari uning jajji yuragiga vahm solmasin. Qança kōp uxlasa, şunça yaxşi.
Biroq oradan taxminan bir soatlarça vaqt ōtsa hamki, gōdak jim. Tōḡri, vagonning gohida asta tebranişi bolalarni gōyo allalaganday ham edi. Lekin nahot şunça paytdan beri qorni oçqamagan bōlsa? Qani…
Zoya baqaday qotib qoldi. Kōzlari qinidan çiqib ketguday kattalaşdi. Keyin birdan boşini çangalladi. U gapirmoqçi, yōq, yōq, baqirmoqçi bōlar, ammo nafasi içiga tuşib ketgani bois, bōḡzidan havo çiqmas edi. U yōrgakning bir çetini oçganidayoq yuragi tōxtab qolganday bōldi. Atrofdagi odamlarning deyarli barçasi ōzi bilan ōzi ovora. Kimdir qotgan bir burda nonni kaftlari orasida yaşirganiça mayda çaynaydi. Ovoz çiqarib yonidagilarning e’tiborini tortişni istamaydi. Kimdir çanqoqdan tomoḡi qaqragan begona bolaga temir krujkada bir hōplam suv tutqazadi. Birov yōqotgan singlisini qidiradi, birov qunişib olganiça kōzlarini oçişni istamaydi.
Ayni şu mahalda vagonning içini ōta vahimali çinqiriq ovozi tutdiyu katta-kiçikni birday larzaga solib, ōtakalarini yordi. Karaxt holatidan ōziga qaytgan Zoyaning içiga tōplagan havo gōyo dahşatli vulqonning portlaşini eslatdi. Yurakning tub-tubidan otilib çiqqan nido vagon içidagi har qanday şovqin-surondan ustun kelgandi:
– A-a-a-aaa!
Zoya çuqur nafas oldi-da, ovozining boriça yana baqirdi:
– Aa-aaa-aaaa!
Odamlar heç narsaga tuşunmadi. Faqat Zoya­ga yaqin ōtirgan xotingina uning bolasidan ayrilib qolibdi şekilli deb taxmin qildi va qōrqibgina yōrgakning bir çetini kōtardi.
Tumşuḡi boḡlagan ḡoz!
– Poyedning tōxtating!!! Poyezdni tōxtating­lar, deyapman sizlarga!
– Poyezdni tōxtatiş mumkin emas, – dedi sal narida ōtirgan qariya. – Vaziyat oḡir qizim. Tahlika ostida qolgan hududdan çiqib olmagunça…
– Unda men tuşib qolaman! Ha, vagondan sak­raşim kerak! – Zoya şunday deb otilib ōrnidan qōzḡaldi. Odamlarni turtib-surtib vagon eşigi tomon intildi.
– Nima gap, nima bōldi?
– Uyda qizim qolib ketibdi! Qizaloḡimni qoldirib kelibman! Eşityapsizlarmi, uç oylik gōdagimni taşlab kelibman!
Ayrimlarning yuzida açiniş, ba’zilarda esa nafrat ifodasi zohir bōldi.
– Voy, nega qolib ketadi?
– Ona degan ham şunaqa hardamxayol bōladimi? Qanday qilib çaqaloqni taşlab ketiş mumkin?
– Kōzing qayoqda edi?
Atrofdan şunga ōxşaş haqli savollar yoḡila boşladi.
– Atay qilmadim, axir. Şoşganda qizim ōrniga ḡozni kōtarib kelibman.
– Ḡozni?!
– Yōḡ-e?
– Ana xolos!
– Eşikni oçinglar! Yordam bermay nega qarab turibsizlar? Men qişloqqa qaytişim kerak! Uyda Rasiyam yolḡiz qolgan. Uning oldiga borişim şart! Agar bormasam u ōlib qoladi! E, Xudo menga madad ber. Uning oldiga borişimga kōmak ber ōzing. Men borgunça qizçamning jonini omon saqla!
– Kamida tōrt soatça yurdik, – dedi haligi qariya Zoyaning qōlidan tutib. – Bu ikki yuz-ikki yuz ellik kilometr degani, qizim. Birinçidan, poyezddan sakraşing xavfli. Joningni xatarga qōyişing mumkin. Oyoḡing­ni sindirib olsang nima bōladi? Sud­ralib qaçon yetib borasan? Biror joying lat yemagan taqdirda ham uyingga ikki kunsiz yetib borolmaysan.
– Mayliga, poyezddan tuşib qolsam bōlgani!
Zoya endi “dod” solganiça vagon eşigini siltab oçişga tirişa boşladi. Qariya esa jabr­diyda onani tōxtati qoldi. Ayollar çolning gapida jon bor deyişib, Zoyani taqdirga tan berişga undar, içkariga olişga harakat qilişardi. Ammo qani endi yuragi lovullab yonayotgan ayolni tōxtatişga kuçlar yetsa, hovuridan tuşira olişsa.
Birdan Zoyaning kōz oldi qoronḡulaşdi. Holdan toydimi yoki huşidan ayrila boşladimi, ōzini polga taşlaydi…

* * *
Zoya opaning hikoyasidan yuragim dahşatga tuşdi. Uruşning azob-uqubati uning nozik vujudida ōçmas jarohat qoldirgan edi. Nima sabab kōzlaridan doimo yoş quyilişining sababini endi angladim. Beçora ōşa kunni aslo unutmagan. Unutolmasa ham kerak.
– Sendan birgina iltimosim bor, – dedi Zoya opa kōzlarimga iltijo bilan boqib.
– Bajonidil.
– Endi qişloqqa qaytmasam bōlmaydi. Meni kuzatib borsang, degandim.
– Butunlay… ketmoqçimisiz?
– Hozirça bir nima deya olmayman.
– Qişloq odamlari sizni keçirişarmikin? Axir, ular…
– Ular nima deb ōylasalar ōylayverişsin. Men qizimdan nom-nişon qolmagan bōlsa kerak deb yurardim. Xudoga şukrlar bōlsinki, qabri bor ekan. Endi qabrini ziyorat qilişim, unga boş qōyib, keçirim sōraşim kerak. Undan yolvorib sōrayman, men gunohkor onasini keçirişini. Agar şu işni qilolmay ōtib ketsam… yana ōzimni keçira olmayman. Iltimos, keyingi borişingda meni ham olib ket.
Zoya opaga va’da berdim. U birinçi marta mening peşonamdan ōpib qōydi.
Ayni bahor paytida yana xizmat safariga otlandim. Zoya opani qaytib kelsa kerak degan ōyda turist sifatida rasmiylaştirib, çipta oldim.
…Qişloqqa yaqinlaşarkanmiz, qadamlar sekinlaşdi. Barmoqlari titray boşlagan, oyoḡidan tobora mador ketib borayotgan Zoya opaning qōlidan tutdim. Ança keksayib qolgan Zoya opa qarşilik qilmadi. Yoşga tōla kōzlari bilan minnatdorlik bildirdi.
– Tepalikka yaqin qolgan sari yuragim ezilib ketyapti. Kelişga kelyapmanu, ammo uning qabriga qay kōz bilan qarayman. Şu yoḡini ōylamabman.
– Bardam bōling. Axir, atay qilmabsiz-ku. Rasiya sizni allaqaçon keçirgan bōlsa kerak.
– Zora şunday bōlsa…
Zoya opa asta kōzga taşlana boşlagan tepalikdan kōz uzmas, tomoḡiga tiqilib kelayotgan ōkirikni arang bosar, oyoqlari oḡirlaşib zōrḡa qadam bossa-da, heç nimaga parvo qilmas edi. Nihoyat, tepalik va uning çetidagi kiçkina qabr yoniga yetib keldik. Zoya opa bir bōlak eski taxtaga ōyib yozilgan yozuvni kōrganda, ōzini tutib tura olmadi: hōngrab yiḡlagança maysalar kōkara boşlagan jajji qabrga ōzini otdi. U endi hamma narsani unutgan edi, faqat zorlanib yiḡlardi, xolos.
Uruş tufayli keçirilmas xatoga yōl qōygan, bu judolikdan bir umr azob tortgan, hayoti zaharga aylangan va yurak yutib marhuma qizaloḡining qoşiga kelgan, tinmay: “Meni keçir, keçira qol” deb qalbini tirnayotgan onaizorning mahzun holatiga çiday olmay nari ketdim.
Nazarimda oradan bir munça vaqt ōtdi. Borib Zoya opani qabr ustidan olgim keldi. Axir, qaçondan beri namiqqan yerga kōksini berib yotibdi. Yana kasal bōlib qolsa…
– Zoya opa, turing endi. Gōdakning ruhini kōpam qiynamang.
Biroq Zoya opa gapimga javob qilmadi. Eşitmagandir deb yelkasiga qōlimni qōydim. Birdan xayolimga… Negaki, uruş sababli biror kun ham rōşnolik kōrmagan, yuragi adoi tamom bōlgan muştipar onaning vujudi endi titramayotgan edi-da. Qōlidagi tomirga asta barmoḡimni qōydim. Xayolimga kelgan sovuq fikr tasdiḡini topgan edi: judolikdan qon qaqşab “tirik jasadga aylagan” Zoya opa turqi sovuq harbiyning daḡ-daḡasidan titragan paytida oçlik girdobida qoldirib ketgan uç oylik jigarporasining qabrini quçoqlagança bu foniy dunyoni tark etgan edi.
Şu kuni keçga tomon tepalikda yana bir qabr paydo bōldi.