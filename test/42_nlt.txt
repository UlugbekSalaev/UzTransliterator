Hotam Umurov. Iste’dod va uning darajalari haqida ōylar

(“Daftar hoşiyasidagi bitiklar” misolida)

Ijodiy jarayonda ilmiy izlanişlar olib borilmagan, va ayni paytda, qat’iy xulosalar qilinmagan mavzular kōp. Buning boisi, har bir şaxsning ōziga xos va takrorlanmas olam ekanligi bōlsa, ajab emas. Şunday qiziqarli, kōp qirrali, murakkab muammolardan biri – iste’dod va talant masalasidir.

Ōzbek tilining izohli luḡatida “Iste’dod – ijodiy qobiliyat, layoqat, talant”; “Talant – katta qobiliyat, iste’dod” deb ta’riflangan. “Qobiliyat” – “biror işga qobillik, yaroqlilik layoqat” va ikkinçi ma’nosi “iste’dod, talant” tarzida qayd qilingan. Demak, “Qobiliyat” ham, “Iste’dod” ham, “Talant” ham bir-biriga ma’nodoş sōzlar qabilida tuşuntirilgan, deyarli farqlanmagan.

Ōzbekiston xalq yozuvçisi Ōtkir Hoşimov ham “Daftar hoşiyasidagi bitiklar” asarida talant va iste’dodni bir xil mazmundagi tuşunçalar sifatida işlatadi.

U “Hayotning boşqalar kōrmagan tomonini kōriş – talant. Haqiqiy iste’dod boşqalar kōrmagan narsani topadi va ōşa “narsa” insonni, xalqni, boringki, jamiyatni qayoqqa boşlaşi mumkinligini tasvirlab beradi”, deb yozadi. Ikkinçi bir ōrinda “talant” tuşunçasini şunday “tiriltiradi”:

“Nōnoq haykaltaroş tirik odamni şohsupagaça çiqarib qōysa ham ōlikka ōxşaydi.

Haqiqiy haykaltaroş ōlik jondan yasagan haykal tirikka ōxşaydi.

Talant degani şu!”

Demak, Ōtkir Hoşimov talant va iste’dod deganda, asar qahramonlariga “jon ato etiş”, ya’ni ularni çinakam tirik insonlarga aylantirişni tuşunadi. Bu “tirik inson” boşqalarga ōxşamagan tarzda kaşf qilingan bōlişi va ōzining mazmuni bilan kitobxonni ezgulikka yetaklaşi lozimligini asosli ta’kidlaydi.

Xōş, iste’dod tuḡma bōladimi yoki u hayotiy faoliyat davomida qōlga kiritiladimi? degan savolga Ōtkir Hoşimov işonç bilan “… Ijodkor bōliş uçun eng avvalo iste’dod kerak. Iste’dodni esa yolḡiz Alloh beradi” deydi. Bu mulohazani esda qoladigan tarzdagi rivoyat bilan asoslaydi:

“Çekka qişloqlardan birida ikki qadrdon dōst bōlgan ekan. Ikkovlari bir kōrpada tepkilaşib, bir adirda mol boqib voyaga yetibdi. Yigit yoşiga kirganda ikkovlari poyi-piyoda, çoriḡni sudrab, katta şaharga yōl olibdi. Katta ōqişga kiribdi. Taqdir taqozosini qarangki, ikkovlari sohibjamol bir qizni sevib qolibdi. Taqdir taqozosi bilan dōstlardan biri kattagina amaldor, biri esa şoir bōlib yetişibdi. Taqdir taqozosini qarangki, qiz amal­dorni tanlabdi.

Şoir hijron alamida yonib, şe’rlar bitibdi. Dovruḡi olis-olislarga ketibdi.

Şoir baribir şoir-da! Tili ōtkir, sōzi keskir bōladi. Sobiq dōsti-yu, sobiq sevgilisi kelib qolgan davralarda “dōst”ni çandişdan ōzini tiyolmas ekan. Kunlardan birida ayol bunday kamsitişlarga çidolmay, aytibdi:

– Menga, qara! Seni şoir qilgan men bōlaman! Menga bōlgan muhabbating seni şoir qildi. Agar men bōlmasam, sen şoir bōlmas eding! Qaçongaça erimni kalaka qilasan?

Şoir javob qilibdi:

– Tōḡri, men senga baḡişlab kōp şe’rlar yozdim. Ammo sening muhabbating hammani şoir qilişga qodir bōlsa, nega yoningda ōtirgan tōnka şu paytgaça şoir bōlmadi?

…Aytişlariça, bu uluḡ Ozarbayjon şoiri Samad Vurḡun ekan”.

Bu fikrlar bilan Ō.Hoşimov iste’dodning yombi oltindek yaxlitlaşişi va  ōtkir (keskir)ligiga asos beradigan mehnatni tamoman rad etmaydi; balki “çinakam ijodkor bōliş uçun odamda iste’dod”dan taşqari “bilim, mehnat, hayot tajribasi, izlaniş va albatta… Vijdon bōlişi kerak…”ligini ta’kid qiladi. Iste’dod egasining “Qalbi qoḡozdek oppoq, qoḡozdek lovillab yonadigan odamdangina çinakam adib çiqişi”ni uqtiradi.

Iste’doddek bepoyon tuşunçani yana ba’zi qirralarini oçar ekan, yozuvçi iste’dodli va iste’dodsizlarni soliştiriş orqali iztirobli va zarur orzularini bayon etadi:

“Iste’dodlilar hadeganda qovuşa qolmaydi. Ular yulduzga ōxşaydi. Har bir yulduzning ōz mehvari bōladi. Yulduzlar bir-birini inkor etmaydi. Ammo bir-birining mehvariga kirmaydi ham. Iste’dodsizlar esa bir zambil şaḡaldek gap. Darrov tōdalaşadi. Tōda bōlib jim yotsa-ku, mayli. Baraka topgurlar iste’dodlilarga toş otaverib bezor qilgani çatoq…

Modomiki, talantsizlar yovuz niyatda bir-biri bilan til topişar ekan, talantlilar ham yaxşi niyatda birlaşmoḡi kerak”.

Bu mulohazalardan taşqari yana bir muhim gapni, ya’ni iste’dodning hamma yaratganlaridan mamnun bōlib qolmaslikka, balki iste’dod ōnlab yillar davomida erişgan mukammallikdan, mutanosiblikdan past ketmaslikka, dastlabki yaratilgan “uyḡun bir butunlik”ka bōysinmagan asarlarni naşr etişdan saqlanişga çaqiradi. Har qança qiyin bōlişiga qaramay, ana şu oqilona saboqqa amal qilişga çorlaydi:

“Iste’dodli adib hayotida ikki marta xatarli bosqiçdan ōtadi. Birinçisi – nimaiki yozmasin çiqarişi muşkul bōlgan palla. Ikkinçisi – nimaiki yozmasin, çiqarişi oson bōlgan palla. U birinçi bosqiçdan eson-omon ōtadi. Ammo ikkinçi bosqiçdan ōtişi oḡir, juda oḡir…”.

Yozuvçi ōzining hayotiy tajribasiga, talantiga suyangan holda gapiradi, iste’dodli şaxslarning içki imkoniyatlarini yuzaga çiqariş yōllarini kōrsatişga intiladi va ayni paytda, ba’zi iste’dodli odamlardagi manmanlik, xudbinlik, boşqalarni nazar-pisand qilmaslik kabi “ḡururlaniş” noōrinligini kōrsatadi. Iste’dod qudratining bepoyonligini ayonlaştiradi:

“Katta iste’dod avval xalq e’tiborini, keyin xalq muhabbatini va nihoyat xalq e’tiqodini qozonadi. Aslida mana şu uç bosqiçning har bittasi bir umrga teng”.

“Daftar hoşiyasidagi bitiklar”da talantga nisbatan, bizning nazarimizda, sal noōrinroq mulohazalarga ham duç kelamiz. Jumladan, yozuvçi “Talantsiz yozuvçi tovuqqa ōxşaydi! Yonḡoqdek tuxum tuḡadi-da, qaqoḡlab olamni buzadi” deydi. Nemislar aytganidek, “Har bir ōxşatişda bir kamçilik bōladi” ekan-da!

Darvoqe, talantsiz odam “tuxum”dek narsa ham yarata olmaydi. U tuxum tuqqan boşqa tovuqqa qōşilib “qaqoḡlaşi” va “olamni buzişi” mumkindir. Nafsilambirini aytganda, tovuqdan “yonḡoqdek tuxum” tuḡilişi – yangi bir olamning dunyoga kelganidir, “qaqoḡlaş” esa – dunyoni xabardor etişga intilişning zavqi oqibatidir. Şunday ekan, bu ōxşatişning mantiḡi, mohiyatidan kelib çiqib “Talantsiz yozuvçi tuxum tuqqan tovuqqa taqlidan qaqoḡlab olamni buzadigan makiyonga ōxşaydi” deyilsa, bizningça, fikr aniqlaşgan, teranlaşgan bōlardi; “talantsiz yozuvçi”ning qiyofasi boriça yaqqollaşardi.

Uşbu kitobning ta’siri beqiyoski, bevosita sizni ham yangi fikr-mulohazalarga yetaklaydi. QOBILIYaT – ISTE’DOD – TALANT – DAHO kabi tuşunçalarga çuqurroq yondoşişga va anglaşga da’vat etadi. Ōylaşimizça, bu tuşunçalarni farqlaşning, har biriga xosliklarini aniqlaşning vaqti kelganga ōxşaydi.



“Qobiliyat” – “biror işni bajara oliş layoqati” ma’nosidagi sōzdir. Hamma inson ham muayyan bir qobiliyatga daxldor bōlib dunyoga keladi. Ōsiş jarayonida u yoki bu hunarga, kasbga qiziqişi ortadi va unga uquvi kelayotganini sezadi, şu sohani uddalaşga layoqati yetişini anglaydi. Qobiliyat ōquv, tajriba va malakani egallaş jarayonida mukammallik kasb eta boşlaydi, hayotiy ta’lim va tarbiya asosida yetuklik bosqiçiga kiradi. Kōpning diqqatini ōziga tortadi.  Millionlab odamlarga xos bōlgan bu xislat ōzini “faqat faoliyatda namoyon etadi”.

“Iste’dod” qobiliyatlar yiḡindisidan iborat bōladi va uning egasi, muayyan sohaning ustasi, komil “piri” darajasiga kōtariladi. Sohaning har qanday qiyinçiligini ilm va tafakkur bilan hal etadi; bugungi holati va darajasini yanada yaxşilaydi, boyitadi. Jamiyatning talabiga muvofiqlaşadi, boşqalar  tomonidan oçilgan dunyoning sifatiga amal qiladi va şuning  şukronasi bilan yaşaydi. Millatning e’tiborini ōziga qaratadi. Minglab odamlarga xos xislatni ōzida taşiydi.

“Talant” grekça sōz bōlib, “tabiiy, tuḡma iste’dod” ma’nosini bildiradi. Talantli inson deb, yuqori darajadagi iste’dodga ega bōlgan, u yoki bu işni “xamirdan qil suḡurgandek” oson bajaradigan, muayyan sohani boyituvçi kaşflar yaratadigan, çuqur his va idrok orqali an’analarni qōrqmasdan buzuvçi, tanlagan sohasini qismati darajasiga kōtargan Şaxsga aytiladi.  Ularni jamiyat yaratadi va talantlar yaratgan jamiyatlarining ruhini aks ettiradilar. Ular xalq muhabbatini qozonadilar. Millat va xalqning mulki sanaladilar.  Bu A.Qodiriy, A.Qahhor, Oybek, H.Olimjon, Zulfiya, Ḡ.Ḡulom, O.Yoqubov, P.Qodirov, E.Vohidov, A.Oripov, R.Parfi, T.Murod kabi yuzlab ijodkorlarning nasibasidir.

“Daho” – “favqulodda zehn va zakovot, ijodiy talant” egasi. Bu xislat uning peşonasiga yozilgan azaliy taqdirdir. Uning uçun makon ham, vaqt ham, davr ham ahamiyatga ega emas. U hammaga tōḡri kelaveradi, barça avlodlarga yangilik beraveradi, lekin heç kim unga teng bōlolmaydi. U ōz davridan uzib ketadi, asrlarga va olamga tatiydigan yangilik bunyod etadi, sohasida inqilob yaratadi va uning sardoriga aylanadi. Umumbaşarning e’tiqodini qozonadi. Başariyatning mulkiga aylanadi. Bu odamzodning Mirzo Uluḡbek, Alişer Navoiy, Mirzo Bobur kabi ōnlab farzandlariga nasib etgani ham dalildir.

Şuni alohida ta’kidlaş lozimki, qobiliyat ham, iste’dod ham, talant ham, daholik ham Allohning inoyatidir. Şu xislat egalarining mehnatlariga yaraşa yaratilgan mōjizakorlikdir.

Xulosamiz tuşunarli bōlişi uçun, matematik amallar yordamida izohlamoqçimiz. Ya’ni, Allohning berganini uzluksiz va kundalik mehnatga qōşsak (5+5=10) – qobiliyat, kōpaytirsak (5x5=25) – iste’dod tuḡiladi. Mehnat va yana  mehnat zaruratga aylanadi.

Yaratganning berganini va ijodiy,  zōr mehnatni darajaga kōtarsak (5²x5=125) – talant, darajasini darajaga kōtarsak (5²)²=625) – daho tuḡiladi. Şu sababdan ular titanlarga xos mehnat va maşaqqat çekadilar.

Xudo bergan qobiliyat, iste’dod, talant va daholik xislatlari bilan mehnatning nisbati elikka ellik yoki birga tōqson tōqqiz foiz bōladi,  degan xulosadan uzoqmiz. Ular ōrtasidagi dialektika ōta sirli,  murakkab va serqirradir. Nisbatlarning ōzaro uyḡunlaşi ham turliçadir, balkim har bir ijodkorning ōzligiga xos va mos, ungagina atalgan ōlçamdir… Lekin eng qiziḡi şundaki, bu ikki nisbat qanday va qay tarzda bōlişidan qat’i nazar, biri-birisiz yaratiş xislatiga ega bōlmaydi, şu bois, biri  ikkinçisini zaruratga aylantiradi. Ular biri-biriga muxolif ham bōlmaydi, balki ōzaro çatişib yaxlitlikni, aniqlikni, yagona birlikni voqe qiladilar. Ana şundagina tabiiy gōzallik  yaraladi.

Xullas, qobiliyatli va iste’dodli insonlarsiz, talant va daholarsiz jamiyat ham, insoniyat ham istiqbolini yarata olmaydi. Istiqlolimizning kamoloti ham, xalqimizning baxt va omadi ham ana şunday odamlarga, ularning kōplab yetişuviga boḡliqdir.