Abduqayum Yōldoş. Osmon oḡuşi (qissa)

Adirda ōtlab yurgan mollarga Avaz qarab turadigan bōlgaç, bolalar çuvillab tepalikka kōtarilişdi.
Sobir beliga boḡlangan arqonni yeçib, sarḡaygan maysalar ustiga uzun qilib taşladi. Qolganlar mana şu ōziga xos start çiziḡiga yumalatib kelingan traktor balonlari içiga Usmon bilan Eralining joylaşib olişiga kōmaklaşişdi.
Sobir bir qōlini yuqoriga kōtarib buyruq berdi:
– Diqqat! Kōzni yumiş yōq. Bir, ikki, uç… yetti… Ketdi!
Balonlar kuç bilan quyiga yumalatib yuborilgaç, bolalar baqir-çaqir bilan ularning ortidan çopişdi.
Yōlidagi dōngçalarga, toşlarga urilib, sakrayotgan balonlarning tezligi tobora oşib borardi. Ularning içida ḡujanak bōlib ketayotgan, kōz oldilarida yeru osmon şiddat bilan aylanayotgan Usmon bilan Eraliga havas qilib bōlmasdi.
Nihoyat balonlar yalanglikka tuşib kelgaç, tezligi pasaydi, çayqalib, maysalar ustiga quladi. Ularning içidan Usmon bilan Erali gandiraklab çiqib kelişdi. Biroq hali sinov tugamagan edi. Sobir arqonni yana yerga taşladi:
– Yetti qadam. Tōḡri ōtgan yutadi. Boşladik!
Turgan ōrnida çayqalib ketayotgan Usmon arqonni bosib yura boş­ladi, Erali unga ergaşdi. Bolalar ḡala-ḡovur bilan dalda berişardi:
– Bōl!.. Oz qoldi, Usmon!.. Oldinga qara, Erali!..
Arqonning yarmiga yetganda Usmon gandirak­lab, bir tomonga surilib ketdi, oyoḡi çalişib, yerga ōtirib qoldi. Bolalar afsuslanib ḡuvranişdi:
– Eh-h… Yetay deganding-a!..
Erali qiynalib bōlsa ham tōḡri yurişda davom etdi. Nafasi içiga tuşib ketgan bolalar endi unga diqqat bilan qarab turişardi. Axiyri Erali arqonning oxiriga yetib keldi, hansirab, çuqur nafas olgaç, engaşib, qōllarini tizzasiga tiradi. Bolalarning şodon hayqiriqlari yangradi:
– Qoyil!.. Dorboz bōlib ket-e!
Jahldan rangi kōkarib ketgan Usmon jōraboşiga im qoqqandi, buni tuşungan Sobir darhol qōlini kōtardi:
– Jim! Hali ōyin tugamadi! Bu birinçi tur edi.
– Qanaqasiga? – hayron bōlib sōradi Tursun.
– Şunaqasiga! Ikkinçi tur Ajinakōprikda!
Buni eşitgan Eralining seskanib ketganini zimdan kuzatib turgan Usmon mamnun bōlib, ōrnidan turdi.
– Mayli, ketdik emasa.
Erali dovdirab qoldi:
– Yōq… men bormayman. Biz… biz bunga kelişmagandik.
Sobir ōz bilganida turib oldi:
– Kelişgandik. Quloqni tozalab yuriş kerak, jōra!
Erali atrofga noçor alangladi:
– Men… molga qaraşim kerak.
Usmon adirda tayoqqa suyanib ōtirgan bolakayga qarab qiçqirdi:
– Avaz!
Avaz kaftini soyabon qilib şu tarafga ōgirildi:
– Nima deysiz?
– Yana bir soat qarab tursang, “kola”ga qōşib ikkita morojniy ham oberaman.
Avaz xursand bōlib joyida irḡişladi:
– Qoḡozga ōralganidanmi?
– Ōralganidan.
– Bōpti!
Sobir Eraliga qaradi:
– Mana, masala hal bōldi. Endi borasan-a?
Esankirab qolgan Erali zōr berib jōyaliroq sabab qidirardi:
– E, yōq… men… haligi…
– Sōqişda qoçiş bōlmaydi, jōra, mard bōlsang oxirigaça turib ber, – nasihatomuz ohangga ōtgan jōraboşi tōsatdan bolalarga kes­kin buyruq berdi: – Oldik!
Navbatdagi musobaqa zavqini ōylab hayajonga tuşgan bolalar jon-jahdi bilan qarşilik kōrsatişga urinayotgan Eralini toḡ tomonga sudrak­lab olib ketişdi.
Bir zamonlar, aniqroḡi bundan yarim asrça muqaddam haşar yōli bilan toḡ yonbaḡridagi keng va çuqur jarlik ustiga yoḡoç-taxtalardan omonat osma kōprik qurilgan. Vaqt ōtişi bilan yoḡoçlari çirib, arqonlari quruqşab-mōrtlaşa boş­lagan kōprik har Yilboşida oqsoqollar rahbarligida amal-taqal ta’mirlab qōyilardi. Biroq ōn beş yilça bōlib qoldi, beş-olti çaqirim pastga zamonaviy temir-beton kōprik qurildiyu, bunisiga ehtiyoj qolmadi. Tubsiz jar ustida lopillab qolgan, taxta-yoḡoçlarini ōt-ōsimlik bosgan, şamol esgan mahallari ojizona ḡiyqillab qōyadigan kōprik kattalarga bolalarni qōrqitiş vositasi bōlib qoldi: “U tomonga borma, ajinalar bor… Ajina yiḡlab çaqiradi-da, keyin seni aldab olib ketib qoladi…” va hokazo. Alaloqibat unut kōprik şu vahimali gap-sōzlarga mutanosib tarzda “Ajinakōprik” deb atala boşlandi.
Mana şu kōprik yonida gerdaygan Usmon bilan rangi quv ōçgan Eralini qoldirgan bolalar ikki-uç qadam ortga çekinişdi.
– Diqqat! – e’lon qildi Sobir. – U boşiga birinçi bōlib borib kelgan yutadi! Bir, ikki, uç… yetdi… Ketdi!
Usmon birinçi qadamini qōygan palladayoq kōp­rik vahimali lopillab ketdi. U ehtiyotkorlik bilan yurişda davom etarkan, ortiga ōgirilib, Eraliga mazaxomuz qaradi:
– Marhamat, ōrtoq!
Kōzlari olayib, peşonasiga sovuq ter toşgan Eralining noiloj kōprikka qadam qōyganini kōrgan Usmon atay çayqalib ketganday bōlib, kōprikni qattiqroq lopillatdi. Qōrqayotganini sezdirmaslikka uringan kōyi ikkinçi, keyin uçinçi qadamini bosgan Erali beixtiyor quyiga qaradiyu, tubsiz jarni kōrib, boşi aylanib ketdi.
Tursunali qōllarini kōvaça qilib baqirdi:
– Jōra, pastga qarama! Qarama pastga…
Erali şoşib boşini kōtarib ōziga hamon mazaxomuz tikilib turgan raqibini kōrgaç, omonat kōprik çetidagi arqondan mahkam uşlagança yurişda davom etdi.
Qadamini tezlaştirgan Usmon Erali masofaning yarmiga yetganida kōprikni yanada qattiqroq lopillatib yubordi. Yiqilib tuşişiga bir bahya qolgan Erali jon holatda çōkkalab ōtirib qoldi, arqonga yopişib, dahşat oḡuşida quyiga qaradi.
Bolalar çuvillaşdi:
– Yutqazdi!.. Yutqazdi!.. Tur!.. Pastga qarama…
Erali ōrnidan turişga urindi, ammo oyoqlari qaltirab, buni eplolmadi. Bu orada jarning narigi labiga borib qaytayotgan Usmon uning yonida tōxtab, engaşdi-da, nafrat va ḡazab bilan, tişlari orasidan şivirladi:
– Agar yana bir marta Nafisaning oldida kōrsam, ōliging şu yerda qoladi! – Şu tahdiddan keyin u jilmayib, qōlini uzatdi, baland ovozda sōradi: – Yordamlaşvoraymi, ōrtoq?
Erali qōlini çōzgan mahal Usmonning kes­kin harakati bois kōprik yana lopilladi. Usmon darhol qōlini tortib olib, atrofga alangladi va vahima bilan dedi:
– Yoḡoçlari çirib ketibdi. Ikki kişini kōtarolmaydi-yov.
Usmon çaqqonlik bilan Eralining yonidan sirḡalib ōtdi va bolalarning şovqinli daldalari ostida ildam yurib kōprik boşiga, joylarida sakrab “Ura!” deb baqirayotgan bolalar yoniga keldi.
Sobir Usmonning qōlini baland kōtardi:
– Usmon yutdi!
Bolalar jōr bōlişdi:
– Usmon yutdi!.. Yutdi!.. – Kimlardir maḡlub tomonni mazaxlaşga ōtdi: – Erali – qiz bola! Qiz bola!..
Sobir qōlini kōtarib, hammani jim qildi:
– Qizlarni haqorat qilmanglar! Men aniq bilaman, bu kōprikdan qizlaram bemalol ōtadi! Ikkita otni kōtaradi bu…
Tursunali jahl bilan jōraboşining gapini bōldi:
– Bōldida-ey endi! – Sōng Eraliga ōgirildi: – Erali, qayt endi.
Sobir maḡlubning ustidan kulişda davom etdi:
– Yo yordamlaşvoraylikmi, jōra?
Erali arang javob qaytara oldi:
– Yōq… ōzim…
Usmon kōzoynagini tōḡrilab olib, baland ovozda e’lon qildi:
– Mendan hammaga morojniy! Ikkitadan!
– Ure-e-e!.. Ketdik!
Bolalar Usmon boşçiligida pastga çopişdi. Yolḡiz ōzi kōprik ōrtasida qolgan Erali şunça qaramayman desa ham baribir tubsiz jardan nigohini uzolmas, nimadir, irodasidan, ong-şuuridan ham kuçliroq bir kuç uni pastga çorlayotgandek, avrab-imlayotgandek, mudhiş xotirani kōz ōngida namoyon qilayotgandek edi.
Ōşanda kuz edi. Namozşom palla ota-bola tōydan qaytişdi. Toḡ yonbaḡriga yaqinlaşganlari mahal izḡirin şamol esib, kōkda momoqaldiroq gumburladi. Qaşqa hurkib ketdi. Ḡani aka jilovni tortib, uni tinçlantirişga urindi:
– Ha, jonivor-a… Ōzi şu tōyga oyoḡim tortmagandi-ya…
Tōsatdan jala quyib berdi. Ota-bola birpasda ivib ketişdi. Tişlari takillayotgan Erali bazōr gapira oldi:
– Oz qoldi, ota.
Ḡani aka toqqa tomonga taşvişlanib qarab qōydi:
– Işqilib, kōçki-pōçki kep qolmasin-da… Yōlni kesib çiqmasak bōlmaydiganga ōxşaydi, ulim.
Çaqmoq çaqdiyu, uning bir lahzalik yoruḡida toḡdan şiddat bilan tuşib kelayotgan qora kōçki kōrindi. Ḡani aka vahimaga tuşib:
– Erali, mahkam uşla! – deya baqirgança otiga qamçi bosdi: – Çu! Çu, jonivor!..
Erali otasining belidan quçoqlab oldi. Qaşqa sirpançiq yōlda yelib ketdi. Navbatdagi çaqmoq yoruḡida kōçki ança yaqinlaşib qolgani kōrindi. To beton kōprikka qadar yetib borolmasliklari ravşan edi.
– Ajinakōprikdan ōtamiz! – degan qarorga keldi Ḡani aka. – Meni mahkam uşla!
Erali: “Ota!” – deyişga ulgurdi, xolos. Ḡani aka Qaşqani kōprik tomon qayirib, qamçi urdi.
Ot Ajinakōprikka yetib kelgan mahal birdan tōxtab, ayançli kişnadi, ikkala oyoḡini yuqoriga kōtardi. Ḡani aka Qaşqani boş-kōzi aralaş ayovsiz qamçilayverdi:
– Çu! Çu deyman!
Bu zarbalarga çiday olmagan ot ōzini Ajinakōprikka otdiyu, lopillayotgan osma kōprikdan toyib-surinib ōtayotib, narigi qirḡoqqa yetay degan mahal munkib ketdi. Ḡani aka Qaşqadan uçib ketguday bōlgan Eralini jon-jahdi bilan uşlab qoldi. Ot gavdasining bir qismi pastga, tubsiz jarga osildi.
Erali çinqirib yubordi:
– Ota!
– Hozir, bolam, hozir. Qōrqma! Faqat sen qōrqma!..
Ḡani aka Qaşqaning gavdasi tobora jar tomon siljib borayotganini kōrib-sezib turardi. Şu bois ota jon alpozda Eralining bilagidan çangallab, uloqni raqibidan tortib olganday ōrnidan yulqib oldi va qirḡoqqa qarab otdi:
– Yo pirim!..
Erali loy qirḡoqqa uçib kelib tuşdi. Biroq bu harakat otning gavdasi yanada kōproq jar tomonga osilişiga sabab bōldi. Ḡani aka oyoḡini uzangidan çiqarmoqçi bōldi, ammo ikkinçi oyoḡini Qaşqaning gavdasi bosib qolganini kōrib urinişi benaf ekanini sezdi.
Ḡani aka momoqaldiroḡu çaqmoq ovozlarini bosguday bōlib baqirdi:
– Qoç, bolam! Qirḡoq ōpirilib ketadi! Qoç…
Qaşqa gavdasini tutib turolmadi: tubsiz jarga quladi. Otga qōşilib Ḡani aka ham pastga uçdi.
Otaning tobora susayib borayotgan ovozi eşitildi:
– Qoç, bolam…
Nogoh çaqmoq çaqdi va Erali dahşat içida kōzlari olayib quyiga şiddat bilan uçib borayotgan, ammo hamon zōr berib ōḡlini xavfdan qutqarişga urinib baqirayotgan otasini aniq-tiniq kōrdi.
– Ota-a-a!..
Hamon osma kōprik ōrtasida, qalt-qalt tit­ragança çōkkalab ōtirgan, baayni qandaydir afsun izmida tubsiz jardan kōz uzolmayotgan Eralining quloqlari tagida “Ota-a-a!..” degan sado yangradi. Hatto mana şu sadoda ham ōsmirni jarlikning tubsiz qa’riga, padari huzuriga çorlovçi makkorona ohanglar bordek edi. Bu istak, bu xohiş asta-sekinlik bilan uning butun qalbini, ongini ōrgimçak tōridek egallab kela boşlagan sayin ōzni quyiga otmoq, hammasidan bir yōla qutulmoq, hammasiga bir yōla qōl siltab ketmoq, hammasidan bir yōla mosuvo bōlmoq va ayni paytda barisiga birdaniga erişmoqlikdek ḡayritabiiy, ehtimolki, qalbning qay bir olis puçmoḡida, ong ostida ḡimirlab qolgan, qōrquv-vahimaga asos­langan ahd serhosil zaminga tuşgan uruḡdek niş urib, barg çiqardi, oniy soniyalarning ōzida hosil ham bera boşladi. Bir qadam va hattoki qadam ham emas, ōzi jon-jahdi bilan çangallab olgan çirik arqonni qōyib yuborib, salgina surilsa bas, jar uzra bor-yōḡi bir neça lahzalik parvoz va sōng hammasidan qutuladi… Hammasidan! Ō, bu balkim qançalar manfur istak bōlib kōrinar, ammo uning makriga, jilosiga doş bermoqlikning ōzi bōladimi?.. Ōsmirning arqonni mahkam çangallagan qōllari ōz-ōzidan bōşaşa boş­ladi va ayni şu lahzada qaydandir boşqa bir, xavotirga tōla taniş ovoz eşitilganday bōldi: “Qōrqma! Faqat sen qōrqma!..” Ha, bu Ḡani çavandozning – otasining ovozi edi. Ōzining jonini berib, uning jonini qutqargan otasining ovozi edi. Ovoz tobora kuçayardi. “Faqat sen qōrqma!” Bu tiriklikka çorlov edi. Baayni quyoş nurlari quyuq tumanni tarqatib yuborganday, akaşak bōlib qotib qolgan qōl-oyoqlariga asta-sekin jon baxş etgança jumlai jahonda faqat şu xavotirli çorlovgina qoldi. Ovoz quloq pardalarni teşib yuborguday darajaga yetganida Erali ortiq çiday olmadi: hōngrab yiḡlagança najotkor qirḡoq tomon emak­larkan, kōz yoşlariga ḡarq bōlgan kōyi tinmay nola qilardi:
– Ota… otajon…

* * *

Bōyniga durbin osib, qōltiḡiga albomini qistirib olgan Erali qişloq yōlida tonggi şabadada eti junjikibgina xayol surib ketayotgandi, kutilmaganda qarşisidan ōroq tutgan sinf­doşi Nafisa çiqib qoldi. Salom-alikdan sōng qiz odatdagi:
– Yōl bōlsin? – savolini berdi.
– Bir joyga boryotgandim. Xohlasang, seniyam oboraman, – şoşib javob qaytardi Erali.
– Qayerga, bilsak bōladimi?
Erali aniq javobdan ōzini olib qoçdi:
– Aytsam, qiziḡi qolmaydi-da.
Qiz qōlidagi ōroqqa işora qildi:
– Ōt ōrib kelişim kerak.
– Keyin ōzim yordamlaşvoraman.
– Hm-m… – Nafisa bir zum ōylanib qoldi, ke­yin Erali qōltiḡida tutib turgan albomga işora qildi: – Xotira daftarimi?
– Şunga ōxşaşroq, – mujmal javob berdi Erali.
– Kōrsatsang, boraman.
– Kōrsataman, – va’da berdi Erali. – Faqat borgan yerimizda. Yur, Nafis.
– Mayli…
Kunbotar tarafda, qişloq hududidan narida kiçikroq aerodrom joylaşgandi. Erali qizni ōşa yoqqa boşladi.
Ikkovlon aerodrom çekkasida, tizza bōyi ōt-ōlanlar orasiga yotib olib kiçik samolyot bilan vertolyotlarni rosa tomoşa qilişdi. Erali albomiga samolyot rasmini çiza boşladi. Qizning qōlidan durbin tuşmasdi:
– Vuy, zōr ekan!
Erali ma’qulladi:
– Zōr, zōr…
Nafisa albomga qaradi:
– Hammasini ōzing çizganmisan?
– Yōq, jurnallardan olinganlariyam bor.
Erali albomni varaqlab kōrsatdi. Uning sahifalariga gazeta-jurnallardan qirqib olin­gan samolyotlar, vertolyotlar fotosuratlari yopiş­tirilgan. Kōplab sahifalarda esa rang­li qalamlar, bōyoqlarda çizilgan rasmlar. Erali şavq bilan samolyotlar haqida bilganlarini gapira boşladi.
Tōsatdan albom sahifasiga soya tuşdi. Erali ajablanib boşini kōtardi. Ellik yoşlardagi, qorni tōntarilgan qozonday semiz, yuzi oftobda qorayib ketgan, soçi taqir olingan, keng şlyapa kiygan şopmōylov Farmon fermer ōz kōzlariga işonmayotganday bolalarga oçgan oḡzini yopolmasdan, ajablanib qarab turardi.
– Hoy, bu nima qilganlaring, a? – nihoyat zabon bitdi fermerga. – Kuppa-kunduzi-ya!
Erali bilan Nafisa ilkis ōrinlaridan turişdi.
– Uyat-puyat bormi ōzi senlarda? – Farmon fermer qizning ḡijim kōylagiga şubhalanib qaradi. – Rosa, a…bir-birlaringni, a…
Erali tuşuntirişga urindi:
– Farmon aka, biz…
– Gapirma-e, badbaxt! – ōşqirib berdi fermer. – Hammasi kōrinib turibdi-ku. Sen bolani tanidim, rahmatli Ḡani çavandozning ulisan! Bu qiliḡing­ni kōrib, otang gōrida tik turgandir ōziyam…
– Farmon aka…
– Gapirma, dedim! Gapirma-e! Başarangga sovoraman! – Eraliga muşt ōqtalib qōygan fermer endi Nafisa diqqat bilan tikildi. – Sen… sen kelbatingdan Soliha momoning nevarasiga ōxşab turibsan. Hozir tōppa-tōḡri momomning oldiga boraman-da, ustlaringdan çiqib qolganimni aytib beraman… Ōziyam teringga somon tiqar, uyatsiz! Şu yoşingda ersirab qoldingma, a?
Bu gapni eşitib, yuzi lovullab ketgan Nafisa bir lahza kalovlanib-angrayib qoldi, keyin hōng­rab yiḡlab, kaftlarini yuziga bosgança qiş­loq tomon çopib ketdi.
Qiz ortidan qarab qolgan Farmon fermer mamnun işşaydi:
– Qōrqib ketdi. Aybi bor-da, aybi. – U Eraliga ōgirildi. – Qani, Ḡani jōramning uli, gapir-çi, pana-panada şuytib yuribsan ekan-da, a?
– Farmon aka…
– Gapirma, dedim! Gapirma-e! Oḡzingni oçsang sovoraman! Hozir tuvri milisaga boraman-da, barisini aytib beraman. Keyin nima bōladi? – Fermer barmoqlarini panjara qilib kōrsatdi. – Tuvri mana bu yerga opketişadi! U yerda senga ōxşaganlarni nima qilişlarini eşitganmiz, ha, eşitganmiz.
– Biz axir…
Ammo fermer Eralini oḡiz oçgani qōymasdi:
– Ōçir ovozingni-e! – U maysalar ustida yotgan durbinni qōliga oldi. – Bu nima, videoga oladiganmi?
– Yōq. Binokl. Durbin.
– Ha. Bilamiz, bilamiz. – Farmon fermer durbinni kōziga yaqin olib borib, qişloq tomonga qaradi. – Hali çopib ketyapti bu enaḡar. Yomon abjir ekanda buning, a? Momomning oldiga ōzim bormasam bōlmaydi baribir. Bilib qōysin, qōynida ilon asrayotganini.
– Farmon aka. Iltimos…
Fermer durbinni bōyniga osib oldi:
– Buni jiyanlaring ōynar.
– Olavering…
Farmon fermer yana ōşqirdi:
– Şu bilan qutulmoqçimisan hali? Sen bola bu yoqqa yur-çi…
Farmon fermer şoşa-pişa albom, ōroqni qōliga olgan Eralini ḡalla dalasiga boşlab ketdi. Darvoqe, Erali esladi: aerodromga tutaş dala şu kişiga qaraşli edi.
Ikki tomonida daraxtlar bōy çōzgan beton nov bōyida dala şiyponi joylaşgan. Şiypon yonida çala quriliş: aftidan, alohida oşxona qurilmoqda.
Farmon fermer Eralini tuproq uyulgan xandaq yoniga boşlab kelib, avval bōş paqirlarga, sōng beton novga işora qildi:
– Suvni anov yerdan taşiysan. Loyni şunday qorib taşlaki, xamirday yumşoq bōlsin. Uşlagan payting, hi-hi-hi, qiz bolaning çoçiday mayin bōlsin. Tuşunding, a? Ōzim tekşirib kōraman.
Erali tuproq uyumiga qaradi. Eh-he… Ammo na iloj.
– Bōpti, – dedi u şimining poçasini qayirib, kōylagini yeçarkan.
Fermer pisanda qilib qōydi:
– Haliyam otangning hurmatiga indamadim, bola… Bu yaxşiligimni unutmassan…

* * *

Şu bilan Erali yarim keçasi uyga burnidan tortsa yiqilguday ahvolda, qotib qolgan belini uşlagança bukçayib kirib keldi.
Ona-bola kōrpa qavib ōtirişgan ekan. “Tiq” etsa eşikka qarayotgan Oygul xola sal yengil nafas oldi:
– Voy, bormisan, bolam? Kuni bilan qayoqda eding?
Erali arang gapira oldi:
– Farmon aka… haşarga çaqirgandi. Guvala quyişdim. Şunga…
Barmoḡiga igna sançib olib, alamini kimdan olişni bilmay turgan Gulzoda tutab ketdi:
– Kallang işlaydimi sening? Haşar emiş! Bu yoqda şunça iş turgan payti-ya?! Sigiram oç qolib, kuni bilan mōradi…
Oygul xola qizining gapini bōldi:
– Qorning oçmi, bolam?
Gulzoda battar tutaqdi:
– Oyi, ōylab gapiryapsizmi? Haşarga borgan odam qanaqasiga oç bōladi? Zakaz somsa bilan oşni kōrgandan keyin uyniyam esdan çiqargan-da buningiz. Dalada yurgan moy yutadi, uyda yurgan qon yutadi ōzi… – Hovli çetidagi molxonaga tutaş usti yopiq ayvonga boḡlangan oriq ola sigir ayançli mōradi, unga buzoqçasi jōr bōldi. Gulzoda şu tarafga işora qildi: – Kōrdingmi? Şularning uvoli tutadi seni…
Opasining hali uzoq javraşini tuşunib turgan Erali şoşib oraga gap qōşdi:
– Men hozir, opa. Ikki boḡ ōrib qōygandim. Esimdan çiqibdi. Yugurib borib olib kelaman.
Erali qōlidagi Nafisaning ōroḡi bilan qaytib ketarkan, deraza raxida turgan non bōlagini sezdirmasdan olib, çōntagiga soldi. Harna-da.
Oygul xola ōḡliga açinib qaradi:
– Bir kun ming kun bōlmas, bolam. Ertan boqib kelarsan.
Asabiy Gulzoda oyisini gap bilan qayirib taşladi:
– Siz hadeb erkatoyingizning yonini olavermang! Oç sigir sutdan qoladi… Bor, Erali, orqang­ga qayrilmasdan ketaver. Ovqating ham biroz hazm bōladi…

* * *

Baribir bu “temir qanot”larning boşqaça mehrigiyosi bor-da. Ularni kuzatmaslik, ulardan hayratlanmaslik mumkin emas. Hayotda bitta ignani suvga taşlasang, çōkadi-ketadi. Bu yerda esa tonna-tonna temir heç zōriqmasdan, ukpar misoli havoga kōtariladi, bulutlar baḡrida sayr etadi. Mōjiza emasmi bu? Inson aql-zakovati çōpçakni haqiqatga aylantirişining isboti emasmi bu?.. Şularni boşqarayotgan odamlarning ham armoni bormikan?..
Erali aerodrom çekkasida, tizza bōyi ōt-ōlanlar orasida yotib olgança samolyot-vertolyotlarni havas bilan tomoşa qilarkan, albomiga ularning rasmini çizişga urinadi.
Aerodrom biqinidagi ḡalla dalasiga yaqin joyda yalang ōtloqqa arqonlab qōyilgan sigiri bir siltanganida qoziq yerdan suḡurilganiniyu, sigir ḡalla dalasiga şoşganini maşḡulotiga berilib ketgan Erali kōrmay-sezmay qoldi. Ammo tasodiflar zanjiri bugun ōsmirga qarşi işlayotgandi. Kun issiqligiga qaramasdan qora kostyum-şim kiygan, enli bōyinboḡ taqqan vakil qora xizmat maşinasining ort ōrindiḡida çang va terga botib kelayotgan mahali buḡdoyga tuşgan sigirni kōrib qoldi-ku! Vakilning kōzlari kosasidan çiqib ketguday bōldi. Bu nima degan gap axir?
– Tōxtat-çi.
Maşina tōxtadi. Vakil şoşmasdan maşinadan tuşib, çōntagidan yondaftarça bilan ruçkasini çiqardi. Bu issiqda dala boşiga vakildan boşqa kim ham kelardi? Maşhur maşinani kōrgan zahoti Farmon fermer dala şiyponidan oyoḡini qōliga olib çopib keldi. Yuzidan duvillab ter quyilayotgan, harsillab nafas olayotgan fermer ikkala qōlini kōksiga qōygança, nim egildi:
– Assa…
Vakil dalaga işora qildi:
– Senikimi?
Fermer vakil kōrsatgan tomonga qaradi va buḡdoy içida bemalol yurgan sigirni kōrib, jinoyat ustida qōlga tuşganday tipirçilab qoldi:
– Yōq-yōq, ōlipmanmi endi, upolnomoçen akajon. Bu…
Vakil yana fermerning gapini bōldi:
– Qaysi vallomatniki bōlsayam gōştga topşirib yubor! Keçqurun liçno ōzimga dolojit qilasan!
Farmon fermer yanayam egildi:
– Xōp bōladi, upolnomoçen akajon!.. Keling, bir piyola…
Fermerning gapi uçinçi marta keskin bōlindi:
– Bu qaysi kontur?
– Yetmiş ikkinçi, upolnomoçen akajon…
Vakil daftarçasiga nimanidir qayd etib qōygaç, maşinaga ōtirdi, qudratini namoyiş qilmoqçiday eşikni qarsillatib yopdi. Maşina quyuq çang kōtargança yurib ketdi.
Maşina ança uzoqlaşgandan sōnggina egik qaddini rostlagan Farmon fermer tişlari ḡijirlab, atrofga alangladi. Şundoqqina tuproq yōl yonida xuddi buyurtma qilinganday kattagina sōyil yotardi. Fermer sōyilni azot kōtargança sigirga otildi.
– Ha, harom qotgur!
Samolyot-vertolyotlarni kōzlari yonib tomoşa qilayotgan Eralining quloḡiga nogoh sigirning ayançli mōragani eşitilganday bōldi. U uçib ōrnidan turib, şu tarafga ōgirildi.
Dala boşida sōyil bilan uning sigirining biqiniga qarsillatib urib, şiypon tomon haydab ketayotgan Farmon fermer kōrindi. Gap nimadaligini tuşunib, yuragi orqasiga tortib ketgan Erali şu tomonga otildi.
Erali quloçini keng yoygança Farmon fermerning yōlini tōsib, yalinib-yolvorişga tuşdi:
– Jon aka! Farmon aka! Bilmay qopman! Xayolim ketib qopti. Jon aka, qaytarib bering sigirimizni. Ōla-ōlgunimça xizmatingizni qilaman!
Farmon fermer oḡzidan tupuk saçratib bōkirdi:
– Sen ahmoqni deb Toşkentdan kelgan tekşiruvçining xatiga tuşdim! Ōtga tuşdim, bola, ōtga tuşdim! Yerimni op qōysa nima qilaman?! Hōkimat u, oḡzining bir yeli: oladi-qōyadi! Yerimga kōz olaytirib, menga tiş qayrab yurgan qança!? Ataganini kimga berarini bilmay yurgan qança!? Şuni tuşunasanmi, sen esipast?! Men misqollab yiqqan obrōni botmonlab soçding-ku, tentak!..
– Jon aka! Meni tiriklay ōldirmang! Bering qaytarib… Jon aka! Aytgan işingizni qilaman… Qaytaring sigirimni…
Farmon fermer boş barmoḡini ikkala barmoḡi orasiga tiqib kōrsatdi:
– Mana senga sigir! Nima, keçqurungi naryadda ōzimni topşiramanmi gōştga?..
Farmon fermer sigirni haydab ketayotganini kōrgan Erali jon alpozda arqoniga yopişdi. Ḡazabi qōzib turgan fermer sōyil bilan uning yelkasiga tuşiradi. Erali “voy” degança yelkasini çangallab bukçaydiyu, tuproq yōlga “gurs” etib ōtirib qoldi. U jon alpozda ōrnidan turişga urindi, ammo oyoqlari unga bōysunmasdi.
Erali tizzalab bōlsa ham fermerga yetib olişga jon-jahdi bilan harakat qildi:
– Jon aka… jon aka… Undan kōra meni ōldirib keting, jon aka… jon aka…
Fermer tezlikda uzoqlaşib borardi. Erali nogoh tizza bōyi tuproqqa “gup” etib quladi va alam bilan boşiga muştlagança hōngrab yiḡlab yubordi:
– Ota… otajon…

Qoronḡulik tuşgan mahal ariqda oqayotgan loyqa suvga yuz-qōlini çayib olgan Erali uyga sud­ralib kirib keldi. Hovlidagi supada yoniga sut çelakni qōyib ōtirgan Oygul xola ōrnidan turib, çelakni qōliga oldi. Eralini tanidi çoḡi, hovli çetidagi buzoqça şodon ma’radi.
– Çarçamadingmi, bolam? – mehribonlik bilan sōradi Oygul xola.
– …
Oygul xola bir ōḡliga, bir darvozaga qaradi, sigir negadir kōrinavermasdi.
– Govmiş qani, bolam?
Erali boş egdi. Içkaridan çiqib kelgan Gulzoda ukasini gap bilan ōyib oldi:
– Gapir, tilingni içingga yutganmisan?
Çekinişga boşqa yōl qōymagan edi. Erali oçiḡini tan oldi:
– Buḡdoyiga… tuşgan ekan… Farmon aka… Farmon aka gōştga… topşirdi…
Oygul xolaning qōlidan paqir tuşib ketdi, daranglagan ovozni Gulzodaning çinqiriḡi bosdi:
– A?
Bu yomon zarba edi. Telbavor ahvolga tuşgan, gapirolmasdan, negadir tinmay boş çayqayotgan Gulzoda paqirni yerdan olib ukasining ustiga aqldan ozgan kalxatday bostirib keldi-da, paqir bilan Eralining boşiga tuşirdi. Paqir yana daranglab ketdi. Şundan keyingina entikib nafas olgan, rangi kōkarib ketgan opaga zabon bitdi:
– Farmon bittayu bitta sigirimizni gōştga topşirsa, sen indamay turaverdingmi, gōrsōxta? Heç bōlmasa oş-qatiḡimizga şu yarab turibdi, demadingmi?
Erali indamay boş egib turardi. Vahimadan adoyi tamom bōlgan Gulzodaning butun vujudi titrardi.
– Indamagansan! Çunki ayb ōzingdan ōtgan. Molga qaramagansan! Ōynab yurgansan! Çōmilgansan! Tōḡrimi? Tōḡrimi deyapman senga?
Erali yana indamadi.
– Gapir, gapir deyapman senga! Sigir qani? Qani sigir?
Gulzoda bu safar jon aççiḡida paqir bilan Eralining boşiga urdi. Qattiq urdi. Ōḡliga joni açigan Oygul xola izillab yiḡlab kelib qizining qōliga yopişdi, uni mahkam quçoqlab oldi:
– Qōy! Ōldirib qōyasan ukangni!
Gulzoda jununvaş qiyofada faryod çekdi:
– Ōldiraman! U avval boşlab bizni ōldirdi. Endi uni ōldiraman!
Gulzoda şu holida onasining quçoḡidan çiqdi va bōş paqirni daranglatib ukasining duç kelgan joyiga ura ketdi.
Erali çidab turolmadi – hōngrab yiḡlagança tiz çōkib, boş egdi:
– Uring! Ōldiring meni, opa! Men aybdorman! Men… men… faqat men… uring meni, opa… uring… ōldiring…
Tuyqus Gulzoda paqirni otib yuborgança, bōzlab yiḡlayotgan ukasini mahkam quçib oldi. Opaning kōzlaridan ham şaşqator yoş oqardi. Bolalarining boşida karaxt ahvolda turib qolgan Oygul xola, ojizona mōrayotgan buzoqça bu manzaraga yanada alam, umidsizlik va çorasizlik baḡişlayotganday edi…

Tun bōyi mijja qoqmay çiqqan Erali tong saharda Ajinakōprikka yolḡiz keldi. U kōprikka şaxt bilan qadam qōygaç, beixtiyor pastga, tubsiz jarga qaradi. Kōz ōngida yomḡirli tun, momoqaldiroq va çaqmoqlar, jar tubiga oti bilan qulayotgan otasi paydo bōlgan Erali yana bir qadam bosgandi, kōprik qattiq lopillab ketdi. Yigitça joyida turib qoldi, sōng asta pastga engaşdi. Bir lahzadan sōng u jar tubiga uçadigandek edi gōyo…
Nogoh tepada nimaningdir ovozi eşitilganday bōldi. Erali boşini kōtarib kōkka qaradi. Moviy osmondan samolyotlar karvoni ōtmoqda edi. Ular ortida esa pastlab uçayotgan vertolyotlar.
Erali bu manzaraga lol qarab qoldi. Bu nedan darak? Bu nening alomati? Nahot…

* * *

Hayot davom etardi. Yaşaş kerak edi.
Kişi ba’zan tasalliga muhtoj bōlarkan. Heç bōlmasa ōzing ōzingga aytadigan tasalliga. Erali mana şunday yōl tutdi: “Sigir gōştga topşirilib ketdi, ammo bu oxirzamon bōldi, hammasi tugadi, degan gap emas-ku. Yaşaş kerak…”
Buḡdoy ōrildi. Rejasini ortiḡi bilan bajarganidan xursand bōlib ketganidanmi yoki Ḡani çavandoz bilan eski jōraçiligi yodiga tuşdimi, balki gōştga topşirilgan sigirni eslab xijolat bōlgandir, haytovur, heç kutilmaganda Farmon fermer “kapsan haqi” deya qōyarda-qōymay uyga tōrt qop buḡdoy taşlab ketdi. Ungaça Gulzoda bilan Erali buḡdoyi ōrilgan daladan uç qanor maşoq terib kelişgandi. Bunça buḡdoy bilan qişdan çiqib olsa bōladi.
Işqilib, hayot davom etardi. Fursat şu tarzda ōtib borardi.
Kollejda ōqiş boşlangan haftaning oxirida Erali tuman markaziga yōl oldi. Albatta, opasi bilan onasining qişloqdoşlarga kōrpa qavib, kiyim-keçak tikib berişi evaziga topayotgan uç-tōrt sōmini yōlga xarjlaş ōziga ōtaketgan noinsoflik bōlib tuyuldi. Ammo bormasa ham bōlmasdi. Içki bir da’vat, tuşuntiriş qiyin bōlgan havas tuyḡusi uni sira tinç qōymayotgandi.
Muallimlar tōḡri aytişgan ekan: tuman markazidagi bolalar ijodiyoti saroyida boşqa tōgaraklar qatori aviamodelçilar tōgaragi ham işlarkan. Erali mana şu tōgarakka yozilib keldi. Maşḡulotlar haftasiga ikki marta ekan. Erali çamalab kōrdi: qişloqdan tuman markazigaça nari borsa ōn beş çaqirim keladi. Agar qiçab yursa, bemalol ikki soatda piyoda bosib ōtsa bōladi. Demak, yōlga pul sarflaş ham şart emas.
Şu bilan Eralining tōgarakka qatnaşi boş­landi. Kuzda-ku, unçalik bilinmagandi, ammo qişga kelib tuman markaziga piyoda qatnaş ança oḡir keçdi. Ayniqsa, qahraton sovuq bōlganida u bir-ikki maşḡulotga borolmay ham qoldi.
Nihoyat kōklamning iliq nafasi kelganida Erali ança yengil tortdi. Harqalay, endi bu yoḡiga çōçimasa ham bōladi.
Şunday kunlarning birida ōtgan tōgarak maşḡulotida Bahriddin aka topşiriqni bergaç, derazaga suyangança taşqariga ōyçan tikilib qoldi. Stoldagi turli qiyqimlardan samolyot modelini yiḡiş vazifasini birinçi bōlib Erali bajardi. U ōrnidan turib:
– Bōldi, ustoz, – dedi.
Derazadan nigohini uzgan Bahriddin aka yaqin kelib samolyot modelini sinçiklab kōzdan keçirgaç, mamnun bōlib Eralining yelkasiga qoqib qōydi:
– Barakalla, Ḡaniyev! – Sōng modelni qaytarib berdi. – Endi buni bir uçirib keling.
Erali hayron bōldi:
– Qayoqqa?
Ustoz kulimsiradi:
– Hozirça şu atrofga.
Erali modelni bir qōlda baland kōtargança samolyotni havoda uçirayotgandek harakatlar bilan şoşib xonadan çiqdi, yōlak orqali hovliga ōtayotgan mahal qarşi tarafdagi “Ingliz tili tōgaragi” deb yozilgan eşikdan papka qōltiqlagan Usmon ustozi bilan çiqib keldi.
– Good bye, my teaçer! – deya xayrlaşdi Usmon.
Ustoz:
– Good bye, – dedi.
Çiqiş eşigi tomon yurgan Usmon Eralini kōrib qoldi.
– Iya, ōrtoq, ōzingmisan?
– Ōzimman, – dedi bunaqa uçraşuvni kutmagan Erali yoqtirmasdan.
– Bu yerda nima qilib adaşib yuribsan? – Usmon avval ōrtoḡining qōlidagi samolyot modeliga, keyin eşikka qaradi, yaqin kelib taxtaçadagi lavhani ōqidi: – “Aviamodelçilar tōgaragi”. – U huştak çalib yubordi. – Ōh-hō! Gap bu yoqda degin… Aviatsiya… samolyot… osmon… Tuya hammomni orzu qilibdi-da.
Erali ōzini sinfdoşining piçingini eşitmaganday tutişga harakat qildi:
– Ōzing nima qilib yuribsan?
Usmon har bir sōzni ta’kidlab javob qaytardi:
– Biz ōz imkoniyatimizni tōḡri hisoblagan holda til ōrganayapmiz, repetitorga qatnayapmiz, ayrimlarga ōxşab osmonga sakramayapmiz.
Qovoḡi uyilgan Erali yōlakdan hovliga çiqdi, Usmon unga ergaşdi.
– Jōra, darsing tugagan bōlsa yur, ketdik, qiş­loqqa olib ketaman. – Usmon hovlida ōzini kutib turgan “Neksiya”ga işora qildi. – Yurdikmi? Yo kutib turaymi?
Erali boş çayqadi:
– Men… ōzim qaytaman.
Usmon kulimsiradi:
– Harna avtobus puli ekonom-ku, jōra.
– Ōzim qaytaman dedim-ku.
– Ixtiyoring. – Usmon maşinaga yaqin borgan mahal ortiga ōgirilib, kōzoynagini tōḡrilab oldi: – Senga bir aqlli gap aytaymi? Emaklab yuradiganlar heç qaçon uçolmaydilar. Şuni esingdan çiqarma!
Usmon orqa ōrindiqqa ōtirdi, haydovçi motorni ōt oldirdi, maşina ohista yurib ketdi. Kayfiyati buzilgan Erali maşina ortidan termulib turarkan, kabinet derazasidan ustozi ōziga qarayotganini ilḡadi. Erali şiddat bilan hovlini aylanib çopdi, holdan toygunga qadar qōlidagi samolyotni goh kōtarib, goh tuşirib ōziça uni uçirdi…

Keyingi maşḡulotga kelayotgani mahal Erali uzoqdan istirohat boḡida aylanayotgan ulkan çarxpalakni kōrib qoldi. Kabinalarda ōtirgan bolalarning şōx qiyqiriqlari hatto şu yergayam eşitilardi. Biroz ikkilanib qolgaç, Erali boḡ darvozasi tomon yurdi.
Ha, bu ōşa boḡ edi. Bundan tōrt yil muqqaddam butun sinf bolalari Navrōz bayramida tuman markaziga aylangani kelişganida kimningdir taklifi bilan hamma çarxpalakka çiqadigan bōldi. Balandlikdan qōrqişini hammadan yaşirib yuradigan Erali sirim oşkor bōlib qolmasin degan xavotirda bahona ustiga bahona tōqib taşlayotganini kōrgan, bundan şubhalangan Usmon uni majburlab yoniga ōtqazib olgandi. Keyin… nima bōlardi, çarxpalak tepaga kōtarilgan sayin pastdan kōz uzolmayotgan, tutqiçga tobora mahkamroq yopişib olayotgan Eralining peşonasiga sovuq ter toşib, kōzlari olaya boşladi, oyoq-qōllari qaltiradi. Usmonga esa şu kerak edi. Ōşandan buyon u Eralining kōzini oçirmaydi, heç gap topolmay qolsa atay Eraliga eşittirib allaqanday “fobiya”lar mavzusida valaqlay boşlaydi…
Ōşa boḡ, ōşa çarxpalak. Fikridan qaytib qolişdan çōçiyotgan Erali ildam borib ohista aylanib turgan çarxpalakning duç kelgan birinçi kabinasiga ōtirdi. Uning qarşisidan ōn yaşarlar çamasi ikkita bolakay joy olişdi. Kabina yuqoriga kōtarilayotgan mahal Erali har ehtimolga qarşi ōrtadagi tutqiçni mahkam uşlab oldi. Bolakaylar esa xursand bōlib yon-atrofga, pastga alanglaşadi. Joyida qotib ōtirgan Erali sekin quyiga qaray boşlagandayoq boşi aylanib ketdi, peşonasiga sovuq ter toşdi. U kōzlarini mahkam yumib oldi. Bolakaylar bir-biriga Eralini kōrsatişib, piqirlab kulişdi hamki u kōzlarini oçmadi.
– Kap-katta bōlib balandlikdan qōrqarkan, – ōrtoḡining quloḡiga qattiq şivirladi bittasi.
Ikkinçisi ham şunday javob qaytardi:
– Birinçi çiqişi bōlsa kerak-da…
Izza bōlgan Erali kōzlarini oçdi, ōzini majburlab baland daraxtlarga, osmonga qaramoqçi bōladi, ammo baribir nigohi yana pastga qadaldi. Yuragi orqasiga tortib ketgan Erali kōzlarini yana mahkam yumib oldi, tutqiçga jon-jahdi bilan yopişib oldi. Uning rangi ōçganini kōrgan bolalar yana piqirlab kulişdi. Nihoyat ulardan biri sōradi:
– Mazangiz qoçyaptimi? Dōxtir çaqiraylikmi, aka?
Erali kōzlarini oçmasdan boş çayqadi:
– Kerakmas, men yaxşiman.
Aloha Eralini battar vahimaga solgan kōyi baland nuqtada mangulikka qotib qolganday tuyulgan kabina asta-sekin pastga tuşdi. Rangi bōzday oqarib ketgan Erali kabinadan çiqasola ōzini kōçaga urdi.

* * *

Umidsizlikka tuşgan Eralini vahima bosdi: nahotki bir umr bu la’nati qōrquvdan qutulolmaydi. Unda orzulari nima bōladi?..
Darsdan keyin yigitça ōz-ōzidan Ajinakōp­rikka kelib qoldi. Haytovur, yaqin-atrofda heç kim yōq, demak, uning şarmandagarçiligiga ham heç kim guvoh bōlmaydi.
Erali bu safar ehtiyotkorlik bilan bōlsa ham kōprikda bir neça qadam taşlagaç, qandaydir kuç izmida baribir pastga qaradi: odamning boşini aylantirib yuboradigan tubsiz jar… U şoşib nigohini olib qoçdi, ōzini majburlab narigi qirḡoqdan kōz uzmagan kōyi oldinga yurdi va şu alfozda kōprik ōrtasiga yetib keldi.
Tōsatdan kōprik dahşatli darajada qattiq lopilladi. Çōçib ketgan Erali salqi arqonga yopişgança ortiga ōgirildi. Kōprik boşida qōllarini beliga tirab olgan Usmon turardi.
– Men senga Nafisaning yoniga yaqinlaşma, deganmidim? Degandim! Agar yana bir marta oldiga borsang, ōliging şu yerda qoladi, deganmidim? Degandim. Şunça gapdan keyinam bugun likillab yonida yuribsan. Va’da vafosi bilan, jōra. Sen bu qismatni ōzing ōzingga sotib olding. Kōzingni quzḡunlar çōqiydi endi!
Usmon jahl bilan kōprikni tepib, osma arqonlarini torta boşladi. Kōprik battar lopilladi, nari borib-beri keldi. Erali jon aççiḡida yopişgan omonat tutqiç sinib ketib, yigitça yiqilib tuşdi, oyoqlari havoda osilib qoldi.
– Qōrqasan, a? Qōrqasan!.. – bōḡilib baqirardi Usmon. – Sening bu yerga kelib, maşq qilib yurganingni kōrganlar bor. Ōzingça botir bōlmoqçi bōlgansan-da. Lekin mana, kunlardan bir kuni tap etib qulab tuşding-u, jarga uçding… Palakat-da, palakat… Nimayam qilardik…
Usmon pastga enib ketdi.
Gavdasini tubsiz jar ōziga tortayotgan Eralining taxtalarga çangakday yopişgan qōllari tobora bōşaşmoqda edi. Şu payt osmonda taniş ovoz eşitildi. Erali kōkka qaradi. Moviy osmonda yolḡiz samolyot.
Erali bir muddat emin-erkin uçayotgan samol­yotni kuzatdi. Sōng tirişib-tirmaşib gavdasini ōnglagaç, hansirab nafas olgança bir muddat uzala tuşib yotdi. Şundan keyin qirḡoq tomon emak­lay boşladi…
Tinka-madori qurigan Erali kōçasiga qayrilgan mahal yōl boşida turgan taniş maşinani kōrdi. Rulda Usmonning ōzi edi.
Usmon ōşşayib unga qarab turdi-turdi, sōng jahl bilan kalitni buradi va maşinasini Eralining yonidan katta tezlikda, hammayoqni çangga kōmib ōtdi-ketdi.

Erali keyingi maşḡulot uçun baland çōqqini tanladi. Avvaliga çōqqining tik yonbaḡridan qu­yiga kattaroq bir toşni taşladi. Toş uzoq uçdi, axiyri uning pastda boşqa toşga borib urilgani eşitildi. Erali ōzi yasagan samolyot modelini qōliga oldi va uçayotgandek harakatlar qilib çōqqida u yoqdan-bu yoqqa çopaverdi, çopaverdi.

* * *

Erali tuman markazidagi beş qavatli uy yonidan ōtib borayotgan mahal tomdan qora tutun kōtarilayotganini kōrdi. Işçilar saqiç tōşaşmoqda ekan.
Ana, keksaroq işçi tom labiga kelib xotirjam ōtirdi. U qop-qora paqirni yoniga qōyib, telefonida kim bilandir gaplaşayotgan mahal qōli tegib ketdi, şekilli, paqir pastga tuşib ketdi.
Bir ōt-ōlanlar orasiga “pop” etib tuşgan paqirga, bir işçiga qaragan Eralining xayoliga bir ōy keldi. U paçaq bōlgan paqirni olib pod’ezddan yuqoriga kōtarildi, oxirgi qavatdagi narvondan tomga çiqdi-da, tōḡri keksa işçining yoniga bordi.
– Hormang.
– Bor bōl, bolam, – dedi telefonini içki çōntagiga joylayotgan işçi.
Erali paqirni tutdi:
– Bu siznikimi?
– E, bu sabilni taşlab yuborsang ham bōlardi. Ovora bōpsan-da. Lekin baribir rahmat.
Erali paqirni bergaç, ohista yurib tom çetiga keldi, ehtiyotkorlik bilan pastga qaradi. Uni zimdan kuzatib turgan keksa işçi sarḡaygan mōylovini silagança miyiḡida iljayib qōydi. Yigitçaning nogoh çōçib ōzini çetga olganini kōrgan işçi uning yoniga keldi.
– Qōrqinçlimi?
Eralining tan olgisi kelmadi:
– Sal-pal.
Işçi xuddi hovlidagi supaga ōtirganday xotirjamlik bilan tom labiga ōtirdi.
– Er yigit qōrquvini yengişi kerak. Ayniqsa, – u yuragiga işora qildi, – mana bu yerdagini emas, – işçi peşonasiga işora qildi, – mana bu yerdagisini.
Eralining ōziga hayron bōlib tikilib qolganini kōrgan keksa işçi muloyim jilmayib, dōs­tona kōz qisib qōydi.

Erali sahar palla uyḡonib ketdi. Ufq endi yorişib kelmoqda edi.
U sport kiyimlarini kiyib kōçaga çiqdi-da, toḡ tomonga bir maromda çopib ketdi. Birpasda şudringdan ust-boşi hōl bōlgan Erali sof havodan tōyib nafas olgança tepalikka yugurib kōtarilgaç, avval toş otib maşq qildi, keyin çōqqi labiga kelib quyiga, tubsizlikka qadalib tikilib turaverdi.

* * *

Kollej bitiruvçilariga tantanali diplom topşirilgan kuni keçqurun uyda andakkina dilxiralik bōldi.
Gapni Oygul xola boşladi:
– Endi qaysi fermerdan iltimos qilib kōramiz, ōḡlim? Qaysi biri seni işga olar ekan?
Erali ōylay-ōylay, oxiri kōnglidagini aytdi:
– Oyi… men avval bir ōqişga urinib kōrsam degandim.
Ona-ku, indamadi, ammo Gulzodaning jahli çiqib ketdi:
– Ōqişga? Uyda şunça iş turganda sen ōqiş bahona qoçvormoqçimisan? Aytib qōyay, hozir issiḡida işga kirsang kirding, keyin seni biron fermer olmaydi.
Oygul xola ham bu fikrga qōşildi:
– Avgustda dalada iş ham qolmaydi-da, ōḡlim.
Ukasining munḡayib boş egib qolganini kōrgan Gulzoda sal hovuridan tuşdi:
– Qōy, Erali. Ōqiş boyning bolasiga yaraşadi. Biz ikki ayol sening kollejni bitirişingga kōz tikib ōtiribmiz. Endi oḡzimiz oşga yetdi deganda ōyinbuzuqlik qilma.
Erali yalindi:
– Oyi… opa… bir urinib kōray.
Gulzoda azaldan jahli tez qiz. Hozir ham ōzini tutib turolmay, baqirib berdi:
– Hov, bola, bōlmaydigan işga vaqtingni ketkazib nima qilasan? Şaharga borib kelişning ōzi bōladimi?! Qadaming pul.
Oygul xola oraga tuşdi:
– Ōzi qaysinisiga bormoqçisan, bolam?
Erali oḡir tin oldi:
– Uçuvçilikka… Uzoq emas… Jizzaxda ōqitişarkan.
Gulzoda yana tutadi:
– Esing ketib qolibdi ōzi sen bolaning! Sen qayoqda-yu, uçuvçilik qayoqda?!
Erali ōzini oqlaşga urindi:
– Nima qipti? Uçuvçi bōlsam, bir kun kelib sizlarni samolyotimda olib yursam yomonmi?
Gulzoda bōş kelmadi:
– Ōpkangni bosib ol, bola. Osmonga sakraşdan burun, yiqiladigan joyingga ham bir qarab qōy.
Hovliga sukut çōkdi. Hamma ōz xayoli bilan band edi.
– Opa… – iltijo qildi Erali.
– Bormaysan! Sening şaharda ōynab kelişing­ga beradigan bir sōmimiz ham yōq.
Yana sukunat. Oygul xola asta ōrnidan turdi, xonaga kirib, taxlangan kōrpalar orasidan nimanidir olib keldi.
– Ma, bolam. – Onaning kaftida bir dona enli tilla sirḡa bor edi. – Bittasini… otang­ning qirqiga işlatgandim. Bunisini sening tōyingga deb asrab yurgandim… Mayli, ōqiş kōng­lingda armon bōlib qolmasin. Buni sot-da…
Gulzoda çinqirib yubordi:
– Oyi! Baribir kirolmaydi-ku. Osilgan dorini qarang.
Oygul xola ōḡliga ḡurur bilan boqib, jilma­yib qōydi:
– Otasining bolasi-da… Bir urinib kōrsin, keyin bizdan domangir bōlib yurmaydi.
Gulzoda baribir ōzini bosib ololmay, tōnḡilladi:
– Buning puliga tōrtta qōzi olsak…
Oygul xola qōllarini duoga oçdi:
– Omin, otangning ruhi qōllasin seni, bolam.
Uçovlon kaftlarini yuzlariga siypaşdi.

Ular namozşom palla, yōl bōyidagi keksa daraxt tagida, har tarafga olazarak qaraganlari kōyi bir neça daqiqaga uçraşişdi. Qiz Toşkentga borayapti ekan. Eralining ham urinib kōriş niyatida ekanligini eşitgan qiz xursand bōldi:
– Işqilib, ōtib keting.
– Yaxşi bōlardi. – Erali kōnglidigani aytib qolişga şoşdi: – Ōtib ketsam… bilasanmi nima qilardim?
– Nima qilardingiz?
Yigit çuqur nafas oldi va sōzlarni dona-dona qilib, xuddi tantanali va’da berayotganday dedi:
– Seni ZAGSga samolyotda oborardim.
Xijolatdan issiḡi çiqib ketgan qiz qōl siltadi:
– Qōying-e…
Çorraha tomondan şu tarafga yaqinlaşayotgan odam qorasi kōringan zahoti qiz ildam yōlga tuşdi:
– Mayli, men ketdim. – Keyingi gapini Nafis yōl-yōlakay, ammo yigitga eşittirib aytdi: – Iloyim ōtib keting…
Yuragi gupillab urib ketgan Erali beixtiyor qiz ortidan talpindi, ammo daraxtga yaqinlaşib qolgan şarpani ilḡab, şu tomonda işi borday qizga teskari tarafga yurdi.

* * *

Holva degan bilan oḡiz çuçib qolmaydi, deganlariday, bu bilim yurtiga ōqişga kirişning ōzi bōlmas ekan. Avval tuman harbiy komissariatida jangovar uçuvçi bōlişni istagan yigitlarni tibbiy kōrikda elab taşlaşdi. Goh u şifokor tekşiradi, goh bunisi. Unisi “ōtir” desa, bunisi “tur” deydi; unisi “gapir” desa, bunisi “jim tur” deydi…
Xullas, sillasi qurigan Erali barokameradan çiqib, keyingi kabinetga ōtganida keksa şifokor bir yigitçani aylanma stulda çirpirak aylantirardi. Nihoyat stulni tōxtatgan şifokor yigitçaga polga bōr bilan çizilgan oq çiziqni kōrsatdi:
– Şundan yuring.
Joyida gandiraklab ketayotgan yigitça bir qadam bosar-bosmas çayqalib, boşqa tomonga oḡib ketdi.
– Uf-f… Bōlmadi… Boravering. – Şifokor norozi tarzda qoḡozga belgi qōydi. – Navbatdagi.
Şifokor Eralini ōtqazgan aylanma stulni bir neça daqiqa aylantirgaç, tōxtatib, oq çiziqqa işora qildi:
– Şu liniyadan iloji boriça uzoqlaşmay yuring-çi.
Erali çiziqni tōppa-tōḡri, heç bir qiynalmasdan, sovuqqonlik bilan bosib ōtgandi, şifokor angrayib qoldi.
– Yo tavba… Qani, bolam, beri kel-çi. Yana bir sinab kōrsam bōladimi?
Erali yelka qisib qōydi:
– Bōladi.
Şifokor bu gal stulni tezroq va uzoqroq aylantirdi. Biroq Erali yana çiziqni xotirjam bosib ōtdi. Talabgorni goh “siz”lab, goh “sen”layotgan şifokor hovliqib uni hovliga olib çiqdi. Bu yerda oddiy arḡamçi bor edi, xolos. Şifokorning işorasi bilan ikki baquvvat yigit Eralini arḡamçiga çiqarib, uning kōzini boḡlaşdi-da, juda tez uçirişdi. Sōng arḡamçini tōxtatib, Eralini pastga tuşirişgandi, boḡiçni ōzi yeçgan yigit şifokor kōrsatib turgan çiziqni heç narsa bōlmaganday bir tekis bosib ōtdi: balonda yumalayverib, pişib ketgan yigit uçun bu sinov nima degan gap, axir…
– Yaşavor! – qiçqirib yubordi şifokor. – Ajoyib! Familiyang… familiyangiz nimaydi?..
Tibbiy tekşiruvlar şu bilan tugab qolmadi: bilim yurtida hammasi boşidan boşlandi. Nav­batdagi maşaqqatli çiḡiriqdan ōtganlargina test imtihonlari topşirişga kiritildi.

Kattagina jomadonini kōtargan Erali uyga jiddiy tarzda, qovoḡi uyilgan holda kirib keldi. Derazadan bōylagan Oygul xola hovliga çopib çiqdi.
– Keldingmi, bolam!
Oygul xola ōḡlini quçoqlab kōrişdi.
– Ozib ketibsan. Rosa qiynalibsan-ov.
– Yōḡ-e… Opam qani?
– Daladaydi. – Ona ōḡliga açinib qaradi. – Bolam, sen xafa bōlma, hamma ōqiyversa, podani kim boqadi. Ōn ikki yil ōqiding, yetadi…
Nihoyat Erali çiday olmasdan, baralla kulib yubordi:
– Oyi, men ōqişga kirdim! Kirdim!
– A?.. – Oygul xola avval esankirab-dovdiradi, sōng quyilib kelgan quvonç yoşlarini tiyolmasdan Eralini mahkam quçoqlab oldi, tit­rab-qaqşab şivirladi: – Ming şukr… ming şukr… Ōzingga şukr…

* * *

Omad bir kelsa qōşaloqlab kelaverarkan: Nafisaning ōqişga kirib ketganini eşitib, boşi osmonga yetguday quvongan Erali darslar boşlangunga qadar Toşkentga birrov borib kelişga ulgurdi.
Ular Talabalar şaharçasida aylanib yurişganlari mahal Nafisa kōp qavatli binoga işora qildi:
– Yotoqxonamiz. Şu yerdan joy berişdi.
– Yaxşi bōpti… – Erali aytsammi-aytmasammi deganday biroz ikkilanib turgaç, oçiḡiga kōçdi: – Nafisa. Bizda intizom sal qattiqroq.
Nafisa tuşunganday boş irḡadi:
– Armiya qatorimi?
– Şunga yaqinroq, deyişyapti… Şunga… har hafta oldingizga kelolmasman…
Nafisa tōsatdan piqirlab kulib yubordi. Erali gapidan adaşib, unga ajablanib qaradi.
– Birinçi marta… – hamon kulardi qiz, – birinçi marta meni “siz”layapsiz. Ḡalati eşitilarkan-u, lekin şuning ōziyoq talaba bōlişga arzirkan.
Erali qizarib ketdi:
– Ha, endi, katta bōlib qoldik.
– Mayli, mayli… Darrov ōzingizga olavermang-da. Ōqişmi, ōqiş! Telefon bor-ku.
– Bor, bor… Endi sizni yotoqxonangizgaça kuzatib qōysam.
– Yōq, şu yerda xayrlaşamiz. Taḡin keçikib yurmang. – Atrofga alanglab qōygan qiz xuddi muhim sirni aytayoganday Erali tomon sal engaşib, past ovozda ma’lum qildi: – Suriştirib bildim, anavi tarafda aerodrom bor ekan, şunday şahardan çiqqan joyda.
– Aerodrom? – garangsib sōradi heç narsani tuşunmagan Erali.
Endi qiz duv qizardi. Aftidan, u yigit bir paytlar bergan va’dasini allaqaçon unutgan degan ōyga bordi, şu sabab, noqulay ahvolga tuşganini yaşirişga uringan kōyi şoşa-pişa:
– Şunçaki… Har ehtimolga qarşi aytib qōygandim-da. Mabodo… mabodo biron kun samolyotda kelib qolsangiz… Xayr. Yaxşi boring, – dedi-da, yotoqxona tomon çopib ketdi.
Şundagina hammasini tuşungan, alamdan peşonasiga şapatilay degan Erali qōllarini oḡziga kōvaça qilib qiz ortidan baqirdi:
– Kelaman, albatta samolyotda kelaman! Samolyotda!..
Yigitning nazarida yotoqxona eşigidan kirayotgan mahal Nafisa ōgirilib qaraganday, hattoki jilmayib ham qōyganday tuyuldi.

* * *

Jizzax Oliy harbiy aviatsiya bilim yurtida darslar boşlandi. Ōquv maşḡulotlari bilan jismoniy maşqlar uzluksiz almaşib turadi, orada amaliyot: kompyuterda samolyot-vertolyot boşqaruvini ta’minlaş; sal vaqt qolsa kutubxonaga çop. Bular-ku, mayli, çidasa bōladi, ammo ōquv yilining uç oyi ōtar-ōtmas baland tepalikka olib çiqib, pastga ōquv paraşyutida sakratişlari yomon ekan.
Maktabdagi aççiq tajriba yodidan çiqmagan Erali jon-jahdi bilan birovga sir berib qōymaslikka urinardi. Şu bois ba’zan şoşqaloqlikka yōl qōyardi: u tepalikka çiqqan zahoti quyiga qarab qōymaslik uçun darhol ōzini pastga otar, natijada mayor Jōraboyevning dakkisini eşitardi.
Mana şunday kunlarning birida yotoqdagi ikki kişilik xonada dars qilib ōtirgan Eralini navbatçi-posbon çaqirib qoldi: .
– Ḡaniyev! Senga kelişibdi.
Erali hayron bōldi:
– Menga?.. – U uçib ōrnidan turib, şoşa-pişa kiyimlarini tekislarkan, hayajon bilan şivirladi: – Oyijon! Opa…
Erali kiriş darvozasi yoniga uçib bordi. Bu yerda odam gavjum edi: yakşanba, kursantlarni kōrgani kelişgan. Içkaridan çiqib kelayotgan kursantlarni yaqinlari quçoqlab olişgan, sal narida, daraxtlar tagiga tōşalgan dasturxonlar tomon boşlaşgan.
Kōzlari çaqnab turgan Erali atrofga alang­ladi, ammo darvozaga kōz tikib turganlar orasida onasi ham, opasi ham kōrinmasdi. Şu payt yōlak yoniga qōyilgan qora rangli “Mersedes” maşinasidan olifta kiyingan, qora kōzoynak taqqan Usmon tuşib keldi.
– Qalaysan, bōlḡusi general!
Erali quçoq oçib turgan sobiq sinfdoşi, guruhdoşiga noiloj qōl uzatdi. Biroq Usmon baribir uni quçoqlab oldi.
– Unaqa emas-da endi, ōrtoq. Har qalay, begona emasmiz-ku. Yo harbiylar şunaqa diydasi qattiq bōlib ketişadimi?
Erali aniq javobdan ōzini olib qoçdi:
– Nega endi?!.
Usmon qōlidagi boşqaruv kaliti tugmaçasini “çiq” etkazib bosgandi, maşinaning yukxonasi ohista oçildi.
– Qisqasi, tandir-pandir, şaşlik. Komandirlaringga tozasidan ham bor. Hammasi senga, ōrtoq.
Bunaqa saxiylikni kutmagan Erali battar hayron qoldi:
– Rahmat-u, lekin bu yerda mumkin emas.
Usmon beparvo qōl siltadi:
– Iloji yōq narsaning ōzi yōq, ōrtoq. Agar hozir anavi ḡōdayib turgan soqçiga tōrt sōm qis­tirsam, narsalarni ōzi xonangga oborib qōyadi…
Erali qat’iy turib oldi:
– Rostdanam mumkin emas. Tartib-qoida şunaqa.
Usmon yon berdi:
– Bōpti, bōpti. Tartib-qoida senga ōxşagan loxlarga çiqarilgan ōzi. Qisqasi, oḡayni, bir maslahatli iş çiqib qoldi. – U Eralini qōltiqlab çekkaroqqa olib ōtarkan, odatiga kōra yōl-yōlakay kōzoynagini tōḡrilab qōydi. – Endi gapni aççiq içakday çōzib ōtirmayman… Bitta aqlli gap aytaymi? Men erkin tadbirkorman. Qōlida pul ōynaydigan işbilarmonman. Men birovning buyruḡi bilan tong saharda ōrnimdan turişni, çopişni, maşq qilişni, ḡōdayib qorovullikda turişni, hojatxona tozalaşni ōzimga ravo kōrmayman…
Gap ōzani qayoqqa ketayotganini tusmol qilgan Erali unga e’tiroz bildirişga urindi:
– Menga qara…
Usmon darrov şaxdidan tuşdi:
– Bōpti, bōpti, faqat vatanparvarlikdan ma’ruza ōqimay qōya qol. Ōzi şaroitingni kōrib turibman. Har yakşanba tōrt soatga şaharga çiqişga ruxsat, şunaqami?
– Nima edi?
– Şunaqa! Allaqaçon sōrab-suriştirganman. Demak, beş yil umring şu rejimda ōtadi. Bu yoqda esa gulday bir qiz seni kutib sōlib ōtirişi insofdanmi? Xohlagan payting oldiga borolmasang, xohlagança birga yurolmasang. Şuyam hayotmi? Qōlingdan kelgani “alyo… salom… xayr…” Şu, xolos. Bir kun kelib general bōlganingda esa, hayot allaqaçon ōtib bōlgan bōladi.
Jahli çiqib borayotgan Erali ōzini oḡirlikka soldi:
– Tuşunmadim.
– Hozir tuşunasan. Qisqasi, – Usmon kōzoynagini olib, Eraliga tik boqdi: – men Nafisanikiga odam yuboryapman.
Titrab ketgan Eralining kōzlari qisildi:
– U senga tegmaydi!
Usmon xotirjam edi:
– Tegadi. Bu yerga kelganimning sababi, mabodo, telefon qilib qolsa, yana minḡirlab ōtirma demoqçiman. Erkakçasiga kelişib olaylik. Yana kōzingning suvini oqizib “Senga ōzim uylanmoqçiydim…” deb ōtirma-ya. Bilasan, qiz bolaning kōngli bōş bōladi. Buning ustiga “Yōqolgan piçoqning sopi oltin” degan gaplaram bor…
– U senga tegmaydi dedim! – tişlari orasidan takrorladi Erali.
Usmon oçiqdan-oçiq mazaxga ōtdi:
– Nima, va’dasini olib qōyganmisan? Yo ixtiyori sendami?
Nimadir demoqçi bōlgan, lekin lablari tit­rab, gapirolmagan Erali jahl bilan qōl siltagança, darvoza tomon yurdi. Usmon uning ortidan baqirib qoldi:
– Hoy jinni! Tandir-çi? “Tentak suv”-çi?
Erali bu gaplarni eşitmaganday içkariga kirib ketdi.

Yigit xonasiga çopib borgan zahoti telefonida qayta-qayta ōziga yod bōlib ketgan raqamlarni terdi. Aksiga olib telefondan “Abonent xizmat kōrsatiş doirasidan taşqarida”, degan javob kelaverdi. Eralining bōlari bōlib, fiḡoni falakka çiqib turganida xonaga ikkita katta-katta sumka kōtargan navbatçi terlab-pişib kirib keldi.
– Ḡaniyev, senga bervorişdi. Ōrtoḡing ekan. Hidini qara, hidini… Sōlak bezlarim işlab ketdi-ya…
Navbatçi gapini tugatib ulgurmasidan burun Erali şartta sumkalarni uning qōlidan yulqib oldi-yu, oçiq derazadan pastga otib yubordi. Sumkalar asfalt yōlakka gursillab tuşdi, şişalarning jaranglab singani eşitildi. Yotoqxona yonidan ōtib borayotgan mayor Jōraboyev tōxtab, jahl bilan tepaga, ikkinçi qavat derazasiga qaradi.
– Kim bu? Qaysi xona? Qirq ikkimi?
Endi baribir yaşirinib bōlmasdi. Tajribali mayor xonalarning joylaşişini yoddan bilardi. Erali derazadan bōyladi.
– Kursant Ḡaniyev! Ōzimam siz bōlsangiz kerak deb ōylovdim. Qani, tez bu yoqqa tuşing-çi.
Erali oyoḡini qōliga olib yugurgança bir daqiqada mayorning qarşisida hozir bōldi:
– Ōrtoq mayor. Birinçi bosqiç kursanti Ḡaniyev buyruḡingizga binoan…
Mayor uning gapini bōlib, sumkalarga işora qildi:
– Avval mana bu yerni yoḡ tuşsa yalaguday qilib tozalaysiz, tuşuntiriş xati yozib, menga topşirasiz, keyin esa uç sutkaga gauptvaxtaga ravona bōlasiz. Tuşunarlimi?
– Xuddi şunday, tuşunarli, ōrtoq mayor.
– Tuşunarli bōlsa, bajaring.
Mayor havoni hidlab-hidlab qōygaç, afsus­lan­ganday boş çayqadi-da, yōlida davom etdi. Erali engaşgan mahal buning sababini bilganday bōldi: sumkalardan biridan aroq sizib oqmoqda edi.

* * *

Sarmoyadorroq oilada erkatoy bōlib ōsgan, ōzi istagan narsani doimo qōlga kiritib ōrgangan Usmon sovçilarning ikkinçi gal ham quruq qaytişganini eşitib, ōzini qōyarga joy topolmay qoldi. Qanaqasiga? Birinçi safarni-ku, onasi aytganiday, qizi borning nozi bor, qabilidagi hikmatga yōygandi, ammo ikkinçisi-çi? Hatto “Yoşlar bir uçraşib kōrsin” ham deyişmabdi. Uyalmay-netmay “Qizimiz kōnmadi” de­yişibdi. Bu… bu unga nisbatan haqorat emasmi? Kim bōlibsanki… He ōşa senga tarbiya berganlarning…
Ha, aynan şunday: kim bōlibdiki… Bir kōng­li şartta qōl siltayu, ket, deydi; ana, hammayoq suluvlaru barnolar, daraxtni tepsang kamida tōrtta malikai Husnobod yoḡiladi. Lekin, ikkinçi tomondan qarasa, bu qiliḡi bilan qiz Usmonni pisand qilmasligini kōrsatmayaptimi? Agar şunaqa manmanlik qilayotgan ekan, bu ōziga zarar: Usmon jimgina bōyin egib ketaveradiganlardan emas. Illo, qaysi bir muallim aytganiday, qarşilik qarşilik tuḡdiradi. Mana endi sen bilan boşqaça gaplaşamiz, yaxşi qiz!..
Azaldan ayon haqiqat bu: qasdlaşgan kōngilda badbin rejalar patos boylay boşlaydi…
Usmon viloyat markazidagi şohbekatga borib turdi. Toşkentdan kelib tōxtagan avtobusdan yōlovçilar gurillab tuşişdi. Maşinasini çekkaroqda qoldirgan Usmon sumka kōtargan Nafisaning yoniga bordi.
– Yaxşimisiz, Nafisaxon.
Nafisa yigitni kōrib xijolat çekdi:
– Voy, Usmon, assalomu alaykum.
– Vaalaykum. Uygami?
– Ha.
– Opketay. Menam qişloqqa.
– Rahmat. – Qiz bōynini çōzib, katta yōlga qaradi: – Men marşrutkada…
Usmon iljaydi:
– Mayli, juda qōymasangiz marşrutka pulini olarman. Ōzi bu yerga singlimni opketişga kelgandim, bir dugonasinikida ekan, yōlga çiqib turaman dedi.
– Rohilami?
– Ha. Ketdikmi?
Nafisa ikkilanib turib qoldi.
– Işonmasangiz Rohila bilan gaplaşing, u meni qayrilişda kutib turibdi. – Usmon telefonini uzatdi: – Nomerini teraymi?
– Yōḡ-e, – xijolat çekdi Nafisa. – Rohila bōlsa… mayli. Birga…
– Ha-da. Yuring. Manavi yoqda aravam…
Nafisa ort ōrindiqqa ōtirdi. Katta yōlga çiqişgaç, Usmon ōrindiq yonidagi termosdan çaşkaga şarbat quyib uzatdi.
– Marhamat. Onam ōz qōli bilan tayyorlagan. Samarqand gilosidan.
– Rahmat.
– Avval içib kōring, rahmatni keyin aytasiz. Çet elliklarga bergandim, jinni bōlib qolişdi ōzlariyam. “Bunaqa şirin sokni umrimizda içmaganmiz”, deyişdi. Tabiiy-da.
Nafisa çaşkani olib, şarbatdan hōpladi.
– Bemalol “oq” qilib taşlayvering. Qōrqmang, spirti yōq.
Nafisa kulimsirab qōygaç, şarbatni içdi.
– Rostdanam şirin ekan.
Usmon kōtarinki ohangda qizning gapini ma’qulladi:
– Şirin ham gapmi, asal, asal!
Nafisa ming istihola bilan, uzr sōrayotganday ohangda dedi:
– Usmon. Rohila yōqligida aytib olay. Mendan xafa bōlgandirsiz. Lekin…
Usmon qizni gapirgani qōymadi:
– Asli ōzim notōḡri iş qildim. Avval oldingizdan bir ōtişim kerak edi. Bekorga şunça odamni ovora qilib… Qaytanga ōzim uyalib qoldim… Lekin, eşitişimça, uydagilaringiz “Şunday odamlardan sovçi keldi”, deb rosa xursand bōlişgan ekan.
Nafisa kulimsiradi:
– Siz ularga emas, menga odam qōygansiz şekilli…
– Bu gapingizam tōḡri. – Kōzoynagini tōḡrilab qōygan Usmon tezlikni pasaytirib, ortiga ōgirildi: – Bir aqlli gap aytaymi?
– Ayting. – Jilmayib turgan Nafisa beixtiyor esnadi, bundan xijolat tortdi. – Voy uzr.
– Heçqisi yōq.
Yigitning yana ōgirilib yōlga qarab olganini kōrgan qiz sōradi:
– Aqlli gap… aytmoqçi edingiz.
– Aytamanam! – mamnun iljaydi Usmon. – Qōlga kelib qōngan quşni uçirib yuboriş yo boş­qa birovga qōşqōllab tutiş – ḡirt nodonning işi.
Heç narsani tuşunmagan Nafisa bōşaşib:
– Ya’ni… – dedi, aftidan, nimanidir aniq­laştirmoqçi bōldi, ammo boşqa gapirolmadi. Buning ōrniga kōzlari suzilib, boşi “şilq” etib tuşdi: qiz uxlab qolgandi.
Usmon maşinani orqaga qayirib olib, birdan tezlikni oşirdi:
– Mana şunaqa!

* * *

Bir haftaça bōlib qoldi, Nafisaning telefoni ōçgan. Kōngil – duşman; xayolga nimalar kelmaydi.
Erali keçki ovqatdan keyin kiyim-boş yuviladigan xonaga qamalib olib, raqamlarni teraverdi, teraverdi. Ammo bundan nima naf?..
Erali şu holatda yuragi siqilib ōtirganida xonaga ikki kursant kirib keldi. Ozḡin, nimjonroq Tohir bilan xirsday baquvvat Nosir deyarli hamişa birga yurişadi. Nosirday tanqōriqçisiga işonsa kerakki, Tohir unça-bunça kursantni pisand qilmaydi, bemalol osmondan kelib muomala qilaveradi. Şungami kōpçilik uni orqavoratdan “Çirançiq” deb ataydi. Ammo Tohirning kallasi baloday işlaydi, ayniqsa, çet tilidan olgani “a’lo”. Tohir bilganlarini himoyaçisiga ōrgatsa kerakki, hozir ham ular ōzaro inglizça ḡujurlaşişardi. Tohir kōylak-yoqalarni içkariga taşlab, maxsus joyga kir yuviş kukunidan solgaç, tugmaçani bosgan edi, maşina avtomat ḡirillab işlab ketadi.
Nosir tumtayib ōtirgan Eralidan hol sōragan bōldi:
– Tinçlikmi?
Erali xuşlamaygina javob qaytardi:
– Tinçlik.
Nosir tirḡalişini qōymadi:
– Hozir biz nima deganimizni tuşundingmi?
– Yōq.
– Ertaga uçiş amaliyoti dedik.
Tohir istehzoli iljaydi:
– Şu oddiygina gaplarniyam tuşunmadingmi, nodon?
Erali asabiylaşdi:
– Senam menga ōxşab maktabda tōrt yil nemis tili, beş yil frantsuz tili, kollejda uç yil ing­liz tili ōqiganingda kōrardim ahvolingni.
Tohir maqtandi:
– Men maxsus maktabda ōqiganman.
– Şunga çuldirayapsan-da, – bōş kelmadi Erali ham.
Tohirning avzoyi buzildi:
– Menga qara, tuşunmadim, sen menga dōq uryapsanmi?
Eraliga baribir edi:
– Tuşunganing.
– Hov bola, – Tohir Eraliga yaqin keldi, sal engaşib, uning iyagidan tutdi: – men bilan ōynaşma, bir ursam naq qişloḡingga borib tuşasan-a!
Bu çirançiqning ōzini qanday urişini tasavvur etib, kulgisi qistagan Erali ōrnidan turdi:
– Ōzing birga bir çiqasanmi, – deya u Nosirga işora qildi, – yo telexingni ōrtaga solasanmi?
– Seni ōzim ezib taşlayman!
Tohir hezlanib, Eralining yuziga muşt tuşirmoqçi bōldi, ammo u ōzini çaqqonlik bilan çetga olgandi, muşti bōş havoga yōllangan çirançiqning ōzi munkib ketdi. Bundan foydalangan Erali çap qōlda uning iyagiga muşt soldi. Tohir bōş qopday orqaga uçib ketdi. Nihoyat aralaşmasa bōlmasligini tuşungan Nosir osonlik bilan Eralini ōzi tomon qayirib olib, bir urişda uni eşikka qapiştirib taşladi.
Şovqinga navbatçi çopib keldi.
– Nima gap?
Nosir kir yuviş maşinasiga diqqat bilan qarab turgan holda javob qaytardi:
– Negadir yaxşi işlamayapti. Kursant Ḡaniyev şuni sizga aytişga borayotib, toyib ketdi. Şu.
Navbatçi avval Eraliga, sōng iyagini çangallab turgan Tohirga qaradi:
– Kursant Isomiddinovga nima qildi unda?
Nosir Tohirga bir qaradi, ikki qaradi, ammo nima deyişni bilmasdan peşonasini qaşladi.
– Hali yolḡon tōqib ulgurmadingizmi?
Navbatçining bu gapiga javoban Nosir oçiqkōngillik bilan kulib yubordi:
– Tōḡrisi, ulgurmadim. Juda tez yetib keldingiz-da. – U navbatçining yoniga bordi: – Ōrtoq navbatçi. Ertaga haqiqiy samolyotda birinçi uçişimiz. Şunga bolalar hayajonlanişyapti-da. Bōlib turadi. Boşingizdan ōtgan-ku…
Nosir navbatçini qōltiqlagança yana nimalarnidir gapirgan kōyi xonadan olib çiqib ketdi.
Tohir Eraliga ōqrayib qarab, dōq urdi:
– Hali kuningni kōrsataman! Menga qōl kōtarganingga ming puşaymon bōlasan!
Allaqaçon ōzining taşviş-xavotirli ōylariga ḡarq bōlgan Erali loqayd javob qaytardi:
– Qōlingdan kelganini qilmaysanmi?!
Darhaqiqat, bu kun kursantlar uçun ōzgaça hayajonlarga tōla kun edi. Ular ertalabdan harbiy maşqlar aerodromida yōriqçi-uçuvçi boşçiligida samolyotlarda uçişga tayyorgarlik kōra boş­laşdi.
Safni oxirgi marta kōzdan keçirib çiqayotgan mayor Jōraboyev Eralining bir tomoni kōkargan yuzini kōrib qoldi.
– Kursant Ḡaniyev! Bu yana nimasi?
Erali darhol javob qaytardi:
– Yiqilib tuşdim, ōrtoq mayor!
Mayor unga şubhalanib qaradi, ammo gumonini aytib ōtirmasdan, ta’kidlab sōradi:
– Uçolasizmi işqilib?
– Xuddi şunday, ōrtoq mayor, uçolaman.
Mayor işonqiramasdan boş çayqab qōygaç, safni kōrikdan ōtkazişda davom etdi.
“Erkin!” buyruḡi yangraganidan keyin kursantlar hayajon bilan samolyotda uçiş navbati kelişini kutib, uymalaşib turişdi. Şu mahal Eralining telefoni jiringlab qoldi. U şoşib çōntagidan apparatni oldiyu, ekrançadagi “Nafisa” yozuvini kōrib, hayajon bilan çekkaroqqa çopib ōtdi. Erali şovqinni bosiş uçun baqirib gapira boşladi:
– Yaxşimisiz, Nafisa… Nega telefonni kōtarmaysiz? Yuz marta qōnḡiroq qildim ōziyam… Alyo, eşityapsizmi? Alyo… Nafisa…
Samoga kōtarilgan samolyot uzoqlaşdi. Birdan atrofga jimlik çōkdi. Va mana şu sukunat içida Nafisaning piçirlagani aniq-tiniq eşitildi:
– Bugun… bugun tōyim…
– A?
Qisqa gudoklar. Kōz oldi qoronḡilaşib, qalt-qalt titrayotgan Erali qayta qōnḡiroq tugmaçasini bosdi. Telefon ōçgan…
Allaqayoqdan, uzoq-uzoqdan mayorning ovoz kuçaytirgiçda aytayotgani e’loni eşitilardi:
– Kursant Ḡaniyev!.. Ḡaniyev! Karmisiz, nima balo? Sizning navbatingiz! Ḡaniyev deyapman!
Erali birdan oḡirlaşib qolgan oyoqlarini bazōr sudrab, mast odamday çayqalgan kōyi harbiy samolyot yoniga bordi, sudralib kabinaga çiqdi, uçuvçi joyiga ōtirdi. Uning harakatlarini ensasi qotib kuzatib turgan mayor norozi tarzda boş çayqadi va rōyxatga nimanidir belgilab qōydi.
Quloḡi şanḡillayotgan Erali minglab bōlak­larga bōlib taşlangan, parça-parça bōlib ketganday tuyulayotgan tanasini, eng muhimi, parokanda ōylarini bir joyga yiḡib olişga urinarkan, qarşisida ōziga muloyim jilmayib turgan yōriqçi-uçuvçi Qōldoş akani kōrdi. Ellik yoşlardagi, qōy kōzlari kulib turadigan Qōldoş aka, kursantlarning mehribon ustozi.
– Hammasi joyidami? – deb sōradi yōriqçi-­uçuvçi.
Erali bir amallab javob qaytardi:
– Joyida.
– Unda ketdik.
Parraklar işga tuşdi, ular tobora tezroq aylana boşladi. Nihoyat yōriqçi samolyotni ōrnidan qōzḡatiş ruxsatini berdi. Samolyot aerodrom çetiga qadar şiddatli tezlikda bordi va yuqoriga kōtarildi.
– Yaxşi. Birinçi parvoz muborak bōlsin, Ḡaniyev!
– Rahmat.
– Davom etamiz…
Parvoz bir maromda keçmoqda. Erali neça yillar intiqib kutgan parvoz quvonçiga qōşilgan nogahoniy ayriliq alami uning qalbini ostin-ustun qilib taşlagan edi. Nahot orzulari sarobga aylangan bōlsa. Nahotki…
Yōriqçi-uçuvçining luqmasi Eralini ōziga keltirdi:
– Xayoling joyida emasga ōxşaydimi, Ḡaniyev?
Erali xōrsindi, beixtiyor tan oldi:
– Yuragim kuyyapti, Qōldoş aka.
Qōldoş aka jilmaydi:
– Yerda dōxtirlar kutib turişsinmi?
– Şart emas… – Erali çuqur nafas oldi, pastga, quyida qolgan bulutlar qatlamiga qaradi. – Qiziq, tepadan qaralsa, bulutlar… şudgorlangan yerga yoqqan qorga ōxşarkan, a.
Qōldoş aka boş irḡab, bu ōxşatişni ma’qulladi:
– Şunday.
– Ōrtoq yōriqçi-uçuvçi, boşqarişni tōla zimmamga olişga ruxsat bering.
Qōldoş aka bir zum ōylanib qoldi, sōng, yigitning ovozidagi hazinlik, ḡussa ta’sir qildimi, boş irḡab, yonidagi tugmaçani bosdi:
– Ruxsat.
Nimagadir ahd qilgan Erali bulutlar orasini yorib ōtdiyu, kursni qişloḡi tomon oldi.
Qōldoş aka beozor tōnḡillab qōydi:
– Obbo, sening yuragingni deb boşimiz baloga qolmasaydi hali.
Erali bu gapni eşitmaganday samolyotni pastlataverdi.
Qişloqdan çiqib kelgan tōy maşinalari safidagi qora “Mersedes”da kelin-kuyov ōtirardi. Oldingi ōrindiqda, haydovçining yonida allaqaçon kayf bōlib qolgan kuyovjōra Sobir.
Tōsatdan tiniq osmonda paydo bōlib, şiddat bilan şu tarafga uçib kelgan samolyot pastlab, maşinalar karvoni ustidan ōtdi. Maşinadagilar baqir-çaqir qilib ōz quvonçlarini izhor qilişga şoşişdi. Ammo kelinçakning rangi oqarib ketdi, şoşib orqaga ōgirilib, samolyot izidan qarab qoldi.
Sobir oynadan boşini çiqarib, şodon qōl silkidi:
– Eh-he-hey!.. – U boşini içkariga olib, ortga ōgirildi, kuyov yigitga hasad aralaş havas bilan qaradi. – Samolyotni ōzing zakaz qildingmi, oḡayni? Soqqasi qança bōldi? Yo Erali qaraşvordimi? Bira tōla bir eskadrilyasini çaqirmabsan-da. Osmonda “Usmon plyus Nafisa” degan yozuv­ni yozişardi. Dahşat bōlardi ōziyam!
Usmon bu maqtovlarning ōziga daxli yōqdek yōldan kōz uzmay, miq etmasdan ketaverdi.
Samolyot aylanib, ikkinçi bor kelganida vahimali darajada pastlab uçdi. Videoçi kamerasida, kuyovjōralar esa qōl telefonlarida jon-jahdlari bilan samolyot tomoşasini suratga olişardi.
Samolyot maşina qarşisidan uçib ōtayotganida Nafisa kabinada ōtirgan Eralini kōrdi. Aniq kōrdi. Yigit ham qizga kōz taşlaşga ulgurdi.
Samolyot şiddat bilan tepaga kōtarildi. Kelinçak ort oynada oppoq doḡ misoli kōkka termulib qolaverdi.
Usmon kōzoynagini tōḡrilab olib, Nafisaga ōgirildi:
– Bir aqlli gap aytaymi?
Ammo kelinçak uni eşitmayotgandek hamon moviy kōkdan, uzoqlab, nuqtaga aylanayotgan samolyot­dan kōz uzmasdi…

Eralining kōzlari jiqqa yoş edi.
– Sal bosildimi, ōḡlim? – mehribonlik bilan sōradi Qōldoş aka.
Erali boş çayqadi.
– Heçqisi yōq, ōzi şunaqa bōladi, – uni yupatişga urindi Qōldoş aka. – Yara bir lovullab oḡrib, keyin tuzaladi. Har qalay, u endi birovning xasmi. Baxtli bōlsin… Xōş, endi real hayotga qaytaylik.
Yōriqçi-uçuvçi aloqani işga tuşirdi. Şu zahoti mayor Jōraboyevning fiḡoni falakka çiqib baqirayotgani eşitildi:
– Yōriqçi-uçuvçi Jalilov! Jalilov! Jalilov!
– Ōrtoq mayor, – aybdorona ohangda izoh berdi Qōldoş aka. – Kutilmaganda aloqa uzilib qoldi deng. Mana, hozirgina tiklandi.
– Şuning uçun kursni ōzgartirdingizmi? Bu nima ōzboşimçalik? Tez bazaga qayting!
– Xōp bōladi, ōrtoq mayor! Aloqa tugadi. – Qōldoş aka Eraliga qarab jilmayib qōydi. – Ruxsatingiz bilan boşqaruvni ōz zimmamga olaman, jigit.
Erali unsiz boş irḡadi. Samolyot keskin buriliş yasab, aerodrom tomon uçdi.

Bir muddat aloqa yōqolgan samolyotni kursantlar aerodromda şovqin-suron bilan qarşi olişib, ekipajni savollarga kōmib taşlaşdi: “Nima bōldi?.. Ayb qayerda ekan?.. Qōrqmadilaringmi?..” Faqat qovoḡidan qor yoḡayotgan mayorning:
– Bu nima şovqin? Bozormi bu yer senlarga? – degan baqiriḡidan sōnggina hamma jimib qoldi.
Hatto telefoniga qarab, birdan hovliqib qolgan, endi mayorga murojaat qilmoqçi bōlgan Tohir ham tilini tişladi. Hamma ōz joyini egalladi va maşḡulot davom ettirildi.

Albatta, bu masala şunday qolib ketişi mumkin emas edi. Mayor Jōraboyev ham amaldagi tartib-qoidalarga bōysungan holda maşḡulotlar tugab, bilim yurtiga qaytişgan zahoti muassasa rahbari polkovnik Rasulovga murojaat qildi.
– Ōrtoq polkovnik. Bularga nisbatan qat’iy intizomiy çora kōrmasak bōlmaydi.
Yōriqçi-uçuvçini neça yillardan beri yaxşi biladigan polkovnikning bu gapga işongisi kelmadi.
– Qōldoş aka tajribali yōriqçi. Juda taj­ribali. Balki çindan ham aloqa uzilib qolgandir.
Mayor istehzoli iljaydi:
– Şu arzimagan balandlikda-ya. Bōlişi mumkin emas.
– Texnika bu, ōrtoq mayor. Har narsa bōlişi mumkin.
– Unda bunga nima deysiz? – Mayor qandaydir qoniqiş bilan qōl telefonidagi videoyozuv­ni kōrsatdi. Unda kelin-kuyovning maşinalar karvoni ustidan şiddat bilan, juda pastlikda uçib ōtayotgan harbiy samolyot kōrindi. – Kasalni yaşirsang isitmasi oşkor qiladi, deganlari şu-da. Aloqa uzilgan emiş. Bizni ahmoq deb ōylaganmi bular… – Polkovnikning qoşlari çimirilayotganini kōrgan Jōraboyev birdan jiddiy tortdi: – Bu ustavni, barça yōriqnomalarni hamda texnika xavfsizligi me’yorlarini atay hamda qasddan buziş hisoblanadi, ōrtoq polkovnik.
Polkovnik kumuş soçlarini silagança ōylanib qoldi. Sōng qiziqib sōradi:
– Aytganday, siz bu video yozuvni qayerdan oldingiz, ōrtoq mayor?
– Internetdan, pryamoy reportaj qilib kiritib yuborişibdi azamatlar.
– Hm-m… Nima, ōzingiz internetga kirib turasizmi? Iş paytida.
– Yōḡ-e, vaqt qayda. Kursantlarimizdan biri tasodifan kōrib qopti… Xullas, mana mening raportim. Men kursantni bilim yurtidan haydaşni, yōriqçini esa uç oylik sinov muddati bilan mexaniklikka ōtkazişni talab qilaman.
Polkovnik raportni oldi.
– Men bir ōylab kōray.
Mayor ōrnidan turdi:
– Ketişga ruxsat bering.
Polkovnik xōrsindi:
– Ruxsat.
Polkovnik raportga tezgina kōz yugurtirib çiqqaç, deraza yoniga borib, taşqariga qaradi, kursantlarning maşḡulotini biroz kuzatgan bōldi, sōng qaytib joyiga kelib ōtirdi-da, stoldagi tugmaçani bosdi.
– Jalilov kelgan bōlsa, ayting, kirsin.
Eşik ohista oçilib, Qōldoş aka kirdi.
– Çaqirtirganmidingiz, ōrtoq polkovnik.
Rasulov şoşib ōrnidan turdi:
– Keling, Qōldoş aka, keling. Siz bilan bir gaplaşib olay deb çaqirdim-da… Marhamat, ōtiring.

* * *

Hammasi tamom bōldi…
Erali xonasida tuşkun kayfiyatda, hukmni kutib ōtirardi. Nizomga kōra bilim yurtidan haydaşlari tayin. Işqilib, Qōldoş akaga gap tegmasa bōldi edi. “Mening kasrimga…”
Eşikdan bōylagan Tohir yoş boladay tilini çiqarib, mayna qilayotganday boşini çayqadi:
– Bay-bay, kursant Ḡaniyev… Ie, nega haligaça narsalaringni yiḡiştirmading?
Muşt bōlib tugilgan barmoqlari qisirlab ketgan Erali asta ōrnidan tura boşladi:
– Kir, yordamlaşvorasan.
Tohir huşyor edi – qoçib qolişga ōnḡay bōlsin uçun gavdasini sal orqaroqqa oldi, ammo gap­dan qolmadi:
– Ōzlari bahuzur.
Endi mazax qiliş navbati Eraliga ōtdi:
– Yoningda telexing bōlsa kirarding-a.
Bunaqa piçinglarni eşitaverib, beti qotib ketgan Tohir pinagini buzmadi:
– Sen yaxşisi ōzingning kelajagingni ōyla, nodon.
– Senam men haqimda qayḡurmay qōya qol.
Tohir bilaḡonlik qildi:
– Ōlibmanmi qayḡurib! Hammasi kaftdagiday kōrinib turgan bōlsa. Seni mardikorlik, qora iş quçoq oçib kutib turibdi, tōnka. Endi bundan keyin kimga sakramaslik kerakligini bilib olarsan. Lekin keç!
Kōzi qonga tōlgan Erali içkariga taklif qildi:
– Bu yoqqa kirib gapir-çi?!
Uning vajohatini kōrgan Tohir jon alpozda juftakni rostlab qoldi. Erali eşikni mahkam bekitdi-da, narsalarini yiḡiştira boşladi.
Bu safar eşikni navbatçi oçdi:
– Kursant Ḡaniyev. Sizni sōrab kelişibdi.
Bu xabarni eşitgan Erali garangsib qoldi. Kim ekan? Nahotki yana ōşa ablah… Nega keladi?

Nazorat-ōtkaziş postidan ne xayollarda çiqib kelgan Erali daraxt bahaybat eman daraxti yonidagi ōrindiqda ōtirgan onasi bilan opasini kōrdi.
– Voy, ōrgilay bolam…
– Ukajon!..
Ular quçoqlaşib kōrişdi.
– Battar ozibsan-ku, bolam.
– Qorayibsan. Endi haqiqiy yigitga ōxşabsan.
Hayajonli hol-ahvol sōraşişlar, piça kōz yoşi ham tōkib olişlardan sōng Oygul xola ōḡliga diqqat bilan qarab turib sōradi:
– Kayfiyating yōqmi, bolam?
– Yōḡ-e, – şoşib javob qaytardi Erali, – sal çarçagan bōlsam kerak-da.
Oygul xola yengil tin oldi:
– Unda mayli… Kamandirlaringga rahmat aytib qōy, bugun bozor bōlmasayam seni çaqirib berişdi. Biz ōzi Jizzax bozoriga kelgandik. Yōl-yōlakay seniyam bir kōrib ōtaylik dedik.
Erali hayron bōldi:
– Bozorga. Tinçlikmi, oyi?
Oygul xola maḡrur tarzda, hattoki qaddini sal rostlabroq dediki:
– Opangga non sindirdik. Xudo xohlasa, – ona uyalib, ōzni çetga olgan qiziga qarab, kulimsirab qōydi, – Xudo xohlasa kōklam tōy. Şunga mato-çōbarak deganday…
Erali ham yayrab ketdi:
– Poçça kim?
– Yaxşi odamlarning bolasi. Olmalidagi Tirkaş muallimning kenjasi. Sen tanimasang kerag-ov. Ular asli nayman uruḡidan…
KPPdan çiqib, atrofga alanglagan navbatçi şoşib Eralining yoniga keldi:
– Kursant Ḡaniyev. Zudlikda polkovnik Rasulovning kabinetiga kirarkansiz.
Jazolaniş fursati yetib kelganini anglagan Erali bōşaşib ōrnidan turdi:
– Xōp bōladi.
– Mayli, bolam, boraqol. Bizni deb gap eşitib yurma taḡin. – Oygul xola imlab qizini çaqirgaç, ōrindiq yonidagi rōzḡor sumkalarini ōḡlining qōliga tutqazdi: – Bu yerda ozroq turşak, mayiz, çakki… Mumkin-ku, a?
Eralining ikkilanib turganini kōrgan nav­batçi javob qaytardi:
– Mumkin, xolajon, mumkin.
Erali narsalarni oldi, hamon yaqin kelmasdan, nariroqda turgan opasiga qōl silkib qōydi:
– Baxtli bōling, opa.
Gulzoda ham bunga javoban qōl silkidi.
Navbatçi bilan ma’muriy bino tomon borayotgan Erali yōl-yōlakay sōradi:
– Hammasidan xabaring bordir?
Navbatçi boşi ham kursantga açinib qaradi:
– Bunaqa gaplar tez yoyiladi.
– Demak, hozir pattamni qōlimga tutqazişadi, şundaymi?
– Buyruqni de.
– Nima farqi bor… – Erali sumkalarni nav­batçiga berdi. – Ol. Eslab yurarsan. Olaver…

Keng-mōl kabinetda Rasulovdan taşqari ma­yor Jōraboyev, fuqaro kiyimidagi yōriqçi-uçuv­çi Jalilov ham bor ekan.
Polkovnik heç qanday savol-javob ōtkazmadi, voqea tafsilotlarini ijikilab sōrab ōtirmadi, gapni ham qisqa qildi:
– Yuz bergan hodisa yuzasidan suriştiruv işlari olib borildi. Yōriqçi-uçuvçi Jalilov yozib bergan tuşuntiriş xatida hamma aybni ōz zimmasiga olgan.
Tumşayib ōtirgan Jōraboyev ajablanib, ōrnidan turib ketdi:
– Lekin…
Polkovnik mayorning gapini bōldi:
– Jalilov ōz xohişi bilan işdan bōşaş haqida ariza yozgan. Biz bu iltimosni qanoatlantirdik. Kursant Ḡaniyevning hali tajribasizligini hisobga olgan holda unga ogohlantiriş e’lon qilinadi.
Mayor yana:
– Lekin… – deyişga ulgurdi, xolos.
Polkovnik keskin ohangda maşvaratga yakun yasadi:
– Hammaga javob!

Voqea bunaqa yakun topişi mumkinligi yetti uxlab tuşiga kirmagan Erali ma’muriy binodan garangsib çiqqaç, maşq maydoni yonida ança turib qoldi. Nihoyat eşikda Qōldoş aka kōrindi. Erali çopib uning yoniga bordi.
– Qōldoş aka! Nega bunday qildingiz?
Sobiq yōriqçi-uçuvçi ma’yus kulimsiradi:
– Ōzi… ōzi pensiyaga çiqsam deb turgandim.
– Qōldoş aka, – deya titrab-qaqşab yolvordi Erali. – Siz ketmang. Men ōrtoq boşliqning oldiga kiraman, hammasini tuşuntiraman.
– Bu endi heç narsani ōzgartirmaydi, çunki buyruq muhokama qilinmaydi, – deya Eralining yelkasiga qoqib qōydi Qōldoş aka. – Poyezd ketib bōldi, jigit. Endi bu yoḡiga huşyor bōl! Xayr!
Qōldoş akaning ortidan angrayib qarab qolgan Eralini kimdir turtganday bōldi. U şoşib ortiga ōgirildi va qarşisida ōziga qadalib tikilib turgan mayorni kōrdi. Jōraboyev nadomat bilan piçirladi:
– Qōldoş aka… osmon jinnisi edi… Sen şu qurbonlikka arziysanmi, kursant?
Ovozi titrab ketgan mayor javob ham kutmasdan ōquv binosiga qarab tez yurib ketdi. Oyoqlaridan mador qoçgan Erali devorga suyanib qoldi.

* * *

Birinçi imkoniyat tuḡilişi bilanoq Erali şaharga çiqib, Qōldoş akani izladi. Beş qavatli uyning eng yuqori qavatida yaşarkan. Ammo eşik kōnḡiroḡiga heç kim javob bermadi. Erali qōni-qōşnilardan suriştirib bildi: uy egasi ayoli bilan qişloqqa ketibdi. Bunaqa paytlari tabiiy ravişda aytiladigan “Bola-çaqasi-çi?” degan savol har safar muallaq qolaverdi. Axiyri, uzoq suriştirişlardan sōnggina Qōldoş aka yoşi qirqqa yaqinlaşganda ukasining qizçasini asrab olganligini, qiz bōy yetib, tōrt-beş yil burun ōşa qişloqqa turmuşga çiqib ketganligini aniqladi. Xullas, hozir Qōldoş akaning ikkita suyukli nevarasi bor ekan: bir ōḡil, bir qiz.
Bilim yurtida esa maşḡulotlar davom etmoqda edi. Endi Erali yanada astoydil ōqişi, joni boriça maşq qilişi, sport zalida, trenajyorda terlab-pişib şuḡullanişi şart edi. U çarçab-horigan mahallari ōziga mayor Jōraboyevning iztirobli savolini berardi: “Sen şu qurbonlikka arziysanmi, kursant?” Javob… javob qanday ham bōlardi! Bunaqa mahallari Erali sakrab ōrnidan turib ketar va darsni qayta boşdan ōqişga ōzini majbur qilardi.
Ammo ōzlaştiriş oson keçmasdi. Ayniqsa, yozma işda savodi haminqadarligi yaqqol sezilardi-qolardi. Bu safar ham şunday bōldi. Mayor Jōraboyev sinov natijalarini e’lon qilarkan, faqat kursant Tohir Isomiddinovning işi “a’lo” bahoga arzişini alohida ta’kidlab ōtdi.
– Kursant Ḡaniyev.
Erali uçib ōrnidan turdi:
– Men.
– “Uç”. Minusi bilan.
Kursantlar kulib yuborişdi, hatto hazil aralaş çapak çalganlar ham bōldi. Erali qizarib-bōzarib mayorning qōlidan yozma işini oldi, joyiga ōtirib, varaqlab kōrdi. Deyarli har bir jumlaga qizil ruçka tekkan edi.
Şu tun Erali mijja qoqmadi hisob. U xonada kōzlari qizargança yozma işi matnidagi har bir sōzni kitobga qayta-qayta soliştirib çiqdi. Hatto hamxonasining ōrnida aḡdarilib:
– Sen uxlaysanmi ōzi, boyquş? – deb tōnḡillaganiga ham e’tibor bermadi.
Ha, tan oladi: xatolari mōl edi. Haliyam ma­yor ayabdi: bemalol “ikki”, hatto “bir” qōysa ham bōlarkan. Uyat…
Baayni Eralining ezilib yurganini sezganday ertasi kuni kursantlar yasagan samolyot modellarini sinçiklab tekşirib çiqayotgan katta leytenant Dovurov kutilmaganda:
– Kursant Ḡaniyev. Bahoyingiz “a’lo”, – deb qolsa bōladimi!
Erali quvonçdan ōzini yettinçi osmonda his qildi. Bōlarkan-ku…

* * *

Tez orada harbiy ōquv aerodromida amaliy maşḡulotlar boşlanib ketdi. Yuragi taka-puka bōlib turgan bōlsa-da, Erali qattiqqōl yōriqçilar kōmagida samolyot-vertolyotlarni xotirjam, sovuqqonlik bilan boşqarişni ōrgandi.
Navbatdagi amaliyotdan keyin maşḡulot sport zalida davom etdi. Kimono kiygan kursantlar murabbiy rahbarligida şarq yakkakuraşi bilan şuḡullanişayotgan payt tasodifan Erali sparingga Nosir bilan tuşib qoldi.
Paytdan foydalanib qolişni istagan Tohir zipillab kelib, Nosirning quloḡiga şivirlab ketdi:
– Bir ta’zirini berib qōy, bu jōjaxōrozning!
Murabbiy ikkala raqibga qarab, ōziça ularning kuçini çamalab kōrdimi, Eralidan sōradi:
– Vazn kategoriyalaring tōḡri kelmayapti. Almaştiraymi?
Hammaning quloḡi ding bōlib, uning javobini kutayotganini sezgan Erali qat’iy boş çayqadi:
– Yōq. Hammasi joyida, sensey.
“Ōzing bilasan” deganday yelka qisib qōygan murabbiyning ruxsatidan sōng tatamida “jang” boşlandi. Nosir baquvvat, tajribali sportçi. Bu uning xotirjam, ōziga işonç ufurib turgan harakatlaridan ham yaqqol sezilib turardi. Erali jon-jahdi bilan unga bōş kelmaslikka tirişdi, hatto ikki-uç marta aniq zarba ham berdi. Buni kutmagan kursantlar ikkiga bōlinib, işqibozlikka, baqir-çaqir qilib dalda berişga ōtişdi:
– Ursang-çi tuzukroq!.. Joning bormi ōzi?.. Sol…
Raqibini sanoqli soniyalarda bir yoqli qilaman deb ōylagan Nosir jahl bilan hujumni kuçaytirdi, Erali himoyani. Olişuv yanada qizidi.
Nosirning keskin oyoq zarbalaridan biri kutilmaganda peşonasiga qarsillab teggan Erali tatamiga “gup” etib quladi. Tohir badxohlik bilan e’lon qildi:
– Tamom!
Bu maş’um hukmdan sōng zalga birdan ōlik sukunat çōkdi. Hatto rangi qorday oqarib ketgan murabbiy ham bir oḡiz sōz aytişga ojiz edi. Erali nafas olmasdi. Hamma lol-hayron.
Tuyqus qoḡoz ustida qalam yurgan kabi nimadir qitirlaganday bōldi. Yer bilan bitta bōlib yotgan kursantga jon bitmoqda edi. Ana, avval u qōllarini yiḡiştirib oldi, keyin ularga tayangança qaddini rostladi. Sōng oyoqlarida mahkam turdi-da, muşt qilib tugilgan qōllarini yorilgan lablari yoniga olib borgaç, murabbiyga qaradi, sōzlarni dona-dona qilib dedi:
– Tayyorman. Davom ettiramiz, sensey.
Lablari pir-pir uçayotgan murabbiy Eralini asta yelkasidan quçib olib, şivirladi:
– Sen yutib bōlding, kursant…

* * *

Ōqişning qolgan davri şuvillab ōtdi-ketdi. Bitiruvçilarga tantanali ravişda diplom topşiriş marosimiga kursantlar ōzlariga yaraşib turgan leytenant formalarida kelişdi.
Bayramga ota-onalar, qarindoş-uruḡlar yiḡilişdi. Ular orasida kōzyoşlarini yaşirib yiḡlayotgan Oygul xola, erining yonida katta guldasta bilan qappaygan qornini yaşirib turgan Gulzoda ham bor edi.
Jangovar harbiy uçuvçilarga qismlarga yōllanmalar berildi. Bu tasodifmi, Tohir Isomiddinov, Nosir Toşboyev, Erali Ḡaniyevlar bir qismga tuşib qolişdi.
Ular belgilangan paytda qismga yetib kelişdi, podpolkovnik Rahimov tomonidan qism jangçilariga taniştirildi. Şundan sōng harbiy xizmat boşlandi.
Keç kuzning badqovoq kunlaridan biri edi. Kutilmaganda harbiy uçuvçilar qismida trevoga yangrab qoldi. Uçuvçilar, ekipajning boşqa a’zolari çopib kelişib samolyot va vertolyotlar qarşisida saf tortişdi.
Qism komandiri podpolkovnik Rahimov buyruq berdi:
– Jangovar topşiriq! Zudlikda desantçi askarlarni vertolyotlarimizda toḡli hududga yetkazib borişimiz şart! Zudlikda!.. Ekipajlar, harbiy maşinalarga!
Ekipaj a’zolari vertolyotlar tomon çopişdi. Usti yopiq maşinalarda yetib kelgan desantçi askarlar komandirlar buyruḡiga kōra guruhlarga bōlinib, allaqaçon parraklari aylana boşlagan vertolyotlarga çopib çiqişdi.
Desantçilar oşiḡiç joylaşib bōlişgaç, samoga uçta harbiy vertolyot kōtarilib, yonma-yon uçib keta boşlaşdi.
Oradan çorak soat ōtar-ōtmas havo keskin aynidi. Qora bulutlar hamma tomonni qoplab oldi, momoqaldiroq gumburladi, çaqmoqlar çaqdi. Bular ham kamday kuçli bōron kōtarildi. Qudratli şamol zabtida xuddi ōyinçoqday goh pastga tuşib, goh tepaga kōtarilayotgan vertolyotni boşqariş tobora qiyinlaşib borardi.
Çap tarafdagi yaşil çiroqça pirpiraganini kōrgan Tohir radioaloqaga çiqdi:
– Baza, birinçi eşitadi! Qabul.
Uçişni boşqariş markazidan navbatçining taşvişli ovozi eşitildi:
– Birinçi! Hozirgina meteorologiya xizmatidan şoşilinç xabar oldik. Sizlar uçayotgan hududda keskin havo ōzgarişi kutilmoqda. Jala, çaqmoq. Zudlikda bazaga qayting!
– Tuşundim. – Tohir qarşisidagi tugmaçalardan birini bosdi. – Ikkinçi! Eşityapsanmi meni?
Qaydandir uzoqdan Nosirning taniş ovozi keldi:
– Eşityapman.
– Baza bilan boḡlandingmi?
– Ha.
– Orqaga qaytiş kerak!
Taşqarida şiddat bilan jala quya boşladi.
– Boşqa iloj yōq, – xōrsindi Nosir. – Bōlmasa qulaşimiz aniq.
Qora bulutlar baḡrida çaqmoq, momoqaldiroq gumburladi. Jala dōlga aylandi.
Uçinçi vertolyotni boşqarib ketayotgan Eralining yoniga kelgan desantçilar guruhi boş­liḡi, yoşgina leytenant baqirib sōradi:
– Nima gap, komandir?
– Qaytişga buyruq berildi. – Erali taşqariga işora qildi: – Xavf maksimal darajada. Çaqmoq ursa, bir hovuç kulga aylanamiz.
– Çaqmoq urmasa-çi?
Erali tuşuntirdi:
– Unda bōron vertolyotimizni surib borib toqqa uradi.
Leytenant afsuslanib boş çayqadi:
– Eh, attang… Heç iloji yōqmi, komandir?
– Ozgina iloji bōlsa ham jonim bilan edi. Yōriqnomaga kōra ham hoziroq ortga qaytişimiz şart! Şunça odamning hayotini xavf ostiga qōyolmaymiz!
Leytenant hammasini tuşunganday boş irḡadi-yu, birdan yolvorib iltimos qilişga tuşdi:
– Bir yōlini qiling, aka. Biz yetib bormasak, u yoqda dōstlarimiz halok bōlişadi.
Erali hayron bōldi:
– Nima gap ōzi, tuşuntirib gapiring.
Leytenant oḡir uf tortdi:
– Toḡdan bir guruh jangarilar oşib ōtişga urinişmoqda. Ularning hujumini çegaraçilarimiz qaytarib turişibdi. Lekin agar ulgurmasak… Eh, yetib borsak edi…
Erali qarşisidagi tubsiz zulmatga, ora-sira çaqnayotgan çaqmoqlarga, dōl-jalaga bir muddat tikilib qoldi, sōng ikki yoniga qaradi. Ikkala vertolyot çiroqlaridan ularning orqaga qayrilayotgani ravşan edi.
Radioaloqa işga tuşdi:
– Uçinçi! Uçinçi!
Erali yaşil tugmaçani bosdi:
– Uçinçi eşitadi.
– Qaytişda ham ehtiyot bōling. Bōron kuçaymoqda.
– Tuşundim, baza.
Vertolyot yanada qattiqroq silkina boşladi. Dastakni bir amallab uşlab turgan Erali ortida boşini çangallab ōtirgan desantçiga ōgirildi.
– Ōrtoq leytenant!
U birdan jonlanib qoldi:
– Nima gap, komandir? Buyruq ōzgardimi?
– Yōq, buyruq ōz kuçida qoldi… – Erali ikki yonga qarab, tobora uzoqlaşayotgan qizil çiroqlarni kōrdi. – Yetib borsak, qança odamni asrab qolamiz?
– Bir rota askarni!
Negadir ayni lahzada Eralining kōz ōngidan mudom muloyim jilmayib turadigan yōriqçi-­uçuvçi Qōldoş aka ōtdiyu, u şaxt bilan radio­aloqani ōçirdi.
– Ōrtoq leytenant, negadir aloqa işlamay qoldi-ya…
Leytenant unga hayron bōlib qaradi. Erali davom etdi:
– Şunga buyruqni yaxşi eşitolmay qoldim. Eşitsam ham anglolmadim. Qayta sōray desam, ahvol bunaqa.
Şundagina leytenant nimanidir anglaganday bōldi:
– Aytmoqçisizki…
Erali ōzi ōziga buyruq berdi:
– Olḡa!
Leytenant hayajonlanib Eralining yelkasiga qoqib qōydi. Mitti vertolyot junbuşga kelgan çeksiz osmon baḡrida ojiz xas misoli uçib ketdi.
Şu soniyalarda harbiy uçuvçilar qismining boşqaruv pultida vaziyat tarang edi. Zero, pult yonida ōtirgan Rahimovga navbatçi:
– Uçinçi bilan aloqa uzildi, – deya raport bergandi.
Podpolkovnik ōrnidan ilkis turdi:
– Qanaqasiga uziladi?
– Bilmadim, aniq bir narsa deyolmayman, – çaynaldi navbatçi. – Balki… balki halokatga uçragandir…
– Yomon nafas qilma! – jerkib berdi uni Rahimov. – Nima qilib bōlsayam aloqani tikla. Hoziroq!
– Xōp bōladi, – degan navbatçi ovozi xirillab qolgunça mikrofonga baqiraverdi: – Uçinçi! Uçinçi! Baza gapiryapti! Qabul! Qabul…
Oxiri toqati toq bōlgan podpolkovnik buyurdi:
– Birinçi bilan ikkinçiga xabar qiling.
Navbatçi endi:
– Birinçi! Birinçi! – deyişga ōtdi.
Tohir darhol aloqaga çiqdi:
– Birinçi eşitadi.
– Uçinçi bilan aloqa uzildi. Vaziyat haqida xabar bering.
Tohir atrofga alanglab, ōng tarafida ōziga parallel ravişda kelayotgan çiroqni kōrdi. Orqada esa uzoqlaşib ketayotgan mitti yoruḡ nuqta. Tohir jahl bilan yelka qisib qōydi.
– Baza. Ikkinçi ōng yonimda uçib ketyapti. Uçinçi kōrinmayapti. Vaziyat: xavf maksimal.
Rahimov mikrofonga egilib, horḡin ovozda buyruq berdi:
– Birinçi, bazaga qayting… Nima qilib bōlsa ham eson-omon yetib keling!
– Harakat qilaman, ōrtoq podpolkovnik! – biyron javob qildi Tohir.
– Harakat qilaman emas, bajaraman deng, Isomiddinov!
– Xuddi şunday, ōrtoq podpolkovnik, bajaraman!
Navbatçi endi ikkinçini aloqaga çaqirib, uçinçi bilan aloqa uzilganini xabar qildi va vaziyat borasida hisobot sōradi.
Nosir yon-atrofga, orqaga qarab olgaç, raport berdi:
– Baza. Birinçi çap yonimda uçib ketyapti. Uçinçi… hozir… uçinçi ortimda, uzoqda kōringanday bōldi. Menimça u kursni ōzgartirmagan…
Podpolkovnik mikrofonni navbatçining qōlidan deyarli yulqib oldi, hovliqib sōradi:
– Nima dedingiz, ikkinçi? Uçinçi omonmi?
Nosirning şovqin-suron içidagi ovozi arang eşitildi:
– Uzoqda kōringanday bōlgandi. Qani, yana bir qaray-çi… Yōq, ōrtoq podpolkovnik, heç narsa kōrinmayapti. Heç narsa.
Umid şami bir yonib ōçgan Rahimov noiloj buyruq berdi:
– Ikkinçi. Zudlikda bazaga qayting!
– Xōp bōladi.
Peşonasiga sovuq ter toşgan podpolkovnik stulga behol ōtirib qoldi.
Yana bir muddat mikrofonga:
– Uçinçi!..Uçinçi!.. Qabul!.. – deb qiçqirib turgan navbatçi ōziga ōzi gapirayotganday asta dedi: – Menimça biz uçinçini yōqotdik…
Boşqaruv pulti markaziga oḡir sukut çōkdi.

Qaltirab-titrayotgan vertolyotni arang boşqarayotgan, ortiga şunça tikilib ham biron yoruḡ nuqtani kōrmayotgan Nosir axiyri birinçi bilan aloqaga çiqdi.
– Eşitdingmi, uçinçi bilan aloqa uzilibdi.
– Aytişdi.
– Bir qaraganimda kurs bōyiça ketayotganday kōringandi. Endi heç narsa kōrinmayapti.
Tohir gapni kalta qildi:
– Demak yetib kelgan.
Nosirning yuragi şuvillab ketdi:
– Unaqa dema, Tohir.
– Bu maşq emas, Nosir, nega tuşunmaysan? – kuyinib gapirdi Tohir. – Bu haqiqiy jang. Uruş esa qurbonsiz bōlmaydi.
Nosir ikkilangan ohangda sōradi:
– Yo orqaga qaytib, xabar olaymi?
– Tentakmisan? – baqirib berdi Tohir. – Şunça odamning hayotini xavf ostiga qōyasanmi? Buning uçun seni tribunalga berişadi! Agar tirik qolsang, albatta!
Nosir oçiḡiga kōçdi:
– Baribir kōnglim ḡaş.
– Kōnglingga emas, buyruqqa quloq sol! Qayt deyişdimi, qaytiş kerak! Tuşundingmi, ikkinçi!
– Tuşundim, birinçi!
Tohir tez hovuridan tuşdi:
– Bu boşqa gap…
Tim qora osmonda bōronu jala qōynida yonma-yon uçib ketayotgan ikkita mittigina vertolyot uçuvçilari to ne maşaqqatlar bilan, bir amallab bazaga yetib kelgunlariga qadar boşqa bir oḡiz ham gaplaşişmadi.

* * *

Tim qora osmon baḡrida, bōronu jala zabtida qolgan vertolyot uçuvçisiga yōnalişni aniq oliş oson emas. Erali ham desant guruhi boş­liḡining xaritasiga qarab kōr-kōrona yōl tanlardi.
– Bōş kelma, komandir, – deb qōyardi uyam xaritaga damo-dam qarab. – Yana bir soatça çidab bersang, ob’ektda bōlamiz.
Kutilmaganda birdan motor ōçib, parraklar aylanişi tōxtadiyu, vertolyot bōron izmida noma’lum tomonga uçib ketdi. Erali jahl bilan dastakni urdi:
– La’nati!
– Nima bōldi, komandir? – xavotirlanib sōradi leytenant.
Erali oçiḡiga kōçdi:
– Motor işdan çiqdi.
– Endi nima qilamiz? Sozlab bōlmaydimi?
– Havoda-ya. Yōq… Ikkinçi motorni işga tuşirişga urinib kōraman.
Erali kalitni buradi. Bir neça urinişdan sōng nihoyat zaxira motor işlab ketdi, varraklar aylandi. Vertolyot çayqalib-qaltirab yōnaliş bōyiça uçişda davom etdi. Leytenant xursand bōlib ketdi:
– Yaşavor, komandir!
Erali baqirib tuşuntirdi:
– Bu motor tinç havoda bir soat uçişga çidab beradi. Bunaqa bōronda esa… bilmadim…
– Bir amalla, komandir. Axir, u yoqda…
Erali uning gapini bōldi:
– Ortiqça yuklarni taşlaş kerak.
– Hozir.
Leytenant boşçiligidagi askarlar vertolyot eşigini oçib, zarur emas buyumlarni, yuklarni pastga irḡita boşladilar. Bir pasdan sōng yomḡir-dōl içkariga ham ura boşladi: vertolyotni yengillaştiriş uçun askarlar oḡir eşikni ham qōporib olib, taşlab yuborişgandi.
Ḡarq terga botgan Erali yoniga çopib kelgan leytenantga qaramasdan ham gapirdi:
– Heç narsa kōrinmayapti. Bu ahvolda toqqa borib urilişimiz mumkin.
– Çiroqlarni nega yoqmayapsiz?
Erali izoh berdi:
– Motorga ortiqça zōriqiş kerak emas. Çiroqlarni qōniş oldidan yoqamiz. Xaritani kōring-çi, agar rostdanam siz aytgan joyda bōlsak, qōnişga tekisroq joy bormikan?
Desantçi xaritaga qaradi.
– Mana, mana bu yer yalanglik ekan.
– Yetib borarmikanmiz…
Erali şu sōzlarni aytgan mahal vertolyot lapanglab ketib, motor yana ōçdi. Vertolyot pastga, zulmat qa’riga qulay boşladi. Şunça urinib ham zaxira motorni yurḡaza olmagan Erali jon aççiḡida çiroqlarni yoqib yubordi. Ularning xira yoruḡida quyida toḡ çōqqisi kōrindi.
Vaziyat ōta qaltisligini, omon qolişga umid qolmaganini anglab turgan bōlsa-da, Erali desantçilarga iloji boriça xotirjamlik bilan kōrsatma berdi:
– Sakraşga tayyorlaninglar!
Bōron vertolyotni yonlamasiga surib ketarkan, kutilmaganda yalanglikda gulxan şu’lasi kōzga taşlandi. Leytenant qiçqirib yubordi:
– Biznikilar!
Erali bor kuçi bilan vertolyotni şu yalang­likka qōndirişga urinar, ammo bōron vertolyotni jarlik tomon surib ketaverardi. Vertolyot ya­lang­likka, taxminan, olti-etti metr yaqinlaşganida Erali askarlarga işora qildi:
– Sakranglar!
Boşliqning buyruḡidan sōng desantçilar birin-ketin ōzlarini quyiga ota boşlaşdi. Vertol­yot pastlab borib, yalanglik çekkasiga ḡiçirlab qōndi. Bir qadam narida tubsiz jar. Vertolyot yana ozgina surildi va jar çekkasida lapang­lab turib qoldi.
Leytenant Eraliga:
– Sakra, komandir! – deb baqirgança ōzini pastga otdi.
Vertolyot jar labida bir soniya lapanglab turdi, sōng quyiga quladi. U çuqur jar tubiga şiddat bilan uçib borib, toşlarga urildiyu, yonib ketdi.
Jar labiga çopib kelgan leytenanat xirqiroq ovozda pastga qarab baqirardi:
– Komandir! Komandir!
Vertolyot portlaşidan hosil bōlgan şu’la desant guruhi boşliḡining yuzini yoritdi. U yiḡlardi…
Şu payt jar labiga pastdan bir qōl yopişdi. Keyin ikkinçisi. Buni kōrib desantçilar boş­liḡi avval qotib qoldi, sōng şoşib tiz çōkdi. Qōllar ortidan Eralining boşi kōrindi.
Leytenant jon alpozda uçuvçini tortib oldi.
– Omonmisan, komandir!
Erali hansirab, arang javob qaytardi:
– Şunaqaga ōxşaydi, leytenant.
– Xudoga şukr-e! – Yuzini yengiga artgan leytenant şoşib ōrnidan turdi. – Sen ōzingga kelib tur. Biz anavi yaramaslarning ta’zirini berib kelaylik. Keyin bir otamlaşamiz.
Guruh boşliḡi askarlari tomon çopib ketdi.
Erali emaklab jar labiga keldi va yonayotgan vertolyotiga uzoq tikilib qoldi…

* * *

Harbiy uçuvçilar qismi maydonida bayram libosidagi harbiylar saf tortişdi. Odatdagidek, Tohir bilan Nosir yonma-yon turişdi.
Halidan buyon asabiylaşayotgan Tohir ḡijinib vişilladi:
– Nima, yap-yangi vertolyotni portlatib yuborgani uçun mukofotlaşyaptimi?
Bu gapni eşitib seskanib ketgan Nosir birinçi marta Tohirga qattiq, sinçkov tikildi.
– Ha, nima bōldi? – ensasi qotib sōradi Tohir.
– Ōşanda… ōşanda Eralining orqasidan borişim kerak edi, – dedi Nosir dabdurustdan.
Tohir battar tutaqdi:
– Xōş, borganingda nima bōlardi? Ōlarding-ketarding. Haliyam menga rahmat de.
Nosir boş çayqadi:
– Erali ōlmadi-ku. Menam eplardim. Bu… qōrqoqligim uçun heç qaçon ōzimni keçirmasam kerak.
Tohir maynavozçilikka ōtdi:
– Hay-hay, ōzingni bos. Yuvoş, ōrtoq, yuvoş.
Nosirning rangi ōzgardi, kōzlari nafratdan qisildi:
– Men senga ōrtoq emasman. Sening yoningda turişniyam istamayman!
Nosir jahl bilan nari ketdi. Tohir ōnḡaysizlanib atrofga alangladi, ōziga tikilib turganlarga qarab noçor kulimsiradi.
Minbarga qism komandiri podpolkovnik Rahimov kōtarildi.
– Aziz hamkasblar! Muhtaram harbiylar! Bugun bizning qismimiz uçun, hammamiz uçun juda quvonçli kun. Ōzbekiston Respublikasi Prezidentining Farmoniga kōra harbiy operatsiyani amalga oşiriş paytida kōrsatgan alohida jasorati uçun jangovar uçuvçimiz, leytenant Erali Ḡaniyev “Jasorat” medali bilan taqdirlandi!
Erali şaxdam qadam taşlab maydonga çiqib keldi. Podpolkovnik uning kōkragiga “Jasorat” medalini taqib qōydi. Erali harbiylar tomon ōgirilib, çest berdi:
– Ōzbekiston Respublikasiga xizmat qilaman!
Gulduros qarsakka harbiy orkestr ijro etayotgan tanatanali musiqa sadolari qōşilib ketdi.
Tantanali marosimdan sōng harbiylar tribuna qarşisidan saf-saf bōlib ōta boşlaşdi. Kōkragiga “Jasorat” medali taqilgan leytenant Erali Ḡaniyev ularning oldingi qatorida edi.
Şu kuni Erali bir erkalik qildi: qism komandirining ruxsati bilan onasi, opasi, poççasi, jiyançasi va ustozi, ōzi atay çaqirtirgan Qōldoş akani samolyotga olib çiqib, ularni osmon baḡrida rosa sayr qildirdi.