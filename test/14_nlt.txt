Çingiz Aytmatov. Tangriga tavallo (novella)

– U şunday lutf qilgan.
– Kim? Kim şunday lutf qilgan?
– Quloḡingga yaxşilab quyib ol, ōşanda fahmlaysan…
U şunday lutf qilarkan, suhbatdoşining diqqatidan bōlsa kerak, yōlakay ōyga botdi va şunda yana bir talay hodisalar qaytadan xotirida jonlandi. Bunaqa amri ma’ruf hamişa ham bōlavermaydi.
Şunday qilib, bu haqida naql qilişi uçun, u avvalo arqonni uzun taşladi, ota-bobolarimizning ham bu haqida rivoyatlari borligini, eslab yurişlarini qistirib ōtdi: bunda birvarakayiga xayol otiga sak­rab minib, tafakkur uyurlarini yulduzlar qadar uçirib ketganda ham, haqiqatni samoviy kenglikda heç jilovlab bōlmas, unga yetmoq amri mahol, bu poygada qançalik oldga taşlanilmasin, baribir haqiqatning bōyniga heç ham, heç qaçon uḡruq – kamand taşlab bōlmaydi. Xuddi naq falakda turib ham osmonni ōlja qilib bōlmaganidek, buning ham heç iloji yōq.
Aslida zaminda ham qadimdan ahvol şu: ōtgan zamonlarda umrguzaronlik qilgan odamzod naslining ne bir boboyu bobokalon buzrukvorlari hamma zamonlarda çek-çegara bilmas tafakkur va muhokama sarhadlarida sarson-sargardon kezib, ōylab-ōylab şu qarorga, şu noiloj tōxtamga kelaverganlar – dunyo bebaqo, kim bu zaminga birinçi tuşirilib, birinçi bōlib unda ōrnaşib-ōrnaşmasdan, dunyoning foniyligi haqidagi ōy unga heç tinçlik bermagan va toḡlarga yugurib çiqib, çōqqida turib qiçqirgan: “Ōlişni istamayman, mening heç ham ōlgum yōq!” Dunyoning bebaqoligi haqida kimdir qaçonlardir ilk bor şuni ōylagan, bu haqida beixtiyor oḡzidan gullab qōygan bōlsa, va yana kim qiyomat yaqinlaşganda, hayotining oxirgi damlarida ham şu fikr xayolidan keçar – şu ma’no tilidan uçar – ammo şunda ham dunyoning bundan keyin oxir-oqibat nima bōlişini heç ham, heç kim karomat qila olmagay, çora esa hamişa bōlgan, bor, doimo bōladi ham, uning birgina, yagona yōli – taqdirga rozilik! Biz bōlsak, hali hamon bunga bōynimizni eggimiz kelmaydi. Faqat qazoi qadarga iymon – taqdirga rozilikkina yeru kōkda uddalab bōlmaydiganlarni uddasidan çiqişga imkon beradi. Şuning uçun bir nafas xayol uyurlaringga tin ber, qōyaber samo ōtloqlarida fikr tulporlari bir yayrab-yaydoqlagança ōtlab olişsin va ōzing ham nafas rostla va yana yangidan qazoi qadarga rozilik totini sur – qança orzu qilma, abadiyat şarobini totmoq maholdir. Şuning uçun ham omoçingni tōxtat, umid va intizorlik dalasi qançalik şudgorlanganiga bir yaxşilab qara, omoç tişi, fikr tiliklaridan pora-pora dalaga, kesilib-kesilib şudgorlangan tuproqqa ozgina halovat ber, poygada çopgan fikr tuyoqlari ostida ezilişdan, xuddi butun olam jarohatiday bōlib yotgan baḡrida uruḡ sepiladigan yupun-yalanḡoç, himoyasiz tuproqni asra va yana va yana taqdiringning egasi bōl – abadiyat yōq va bōlişi ham mumkin emas… Qani, olḡa!
Va sajda qil. Boşqasini xayolingga ham keltirma. Qolgan nimaki bōlsa, bahridan ōt – uloqtir. Bōlak yōl yōq. Heç qaçon dunyoning bebaqoligini ōzgartirib bōlmaydi.
Biroq sen nima karomat kōrsatding? Tin olgan bōldingu, yana ōz bilganingdan qolmading! Sen yana munodiylik qilib, hammayoqqa jar soliş uçun toqqa yugurganing-yugurgan! Sen ōzi qanaqa maxluqsan? Heç uşlaganingni qōyay demaysan. Keçiru, kōz oçganingdan buyon, hamişa şu ota gōri qozixona, ha, ming karra uzr, lekin bizga heç tinçlik beray demaysan, heç…
Albatta, seni tuşunaman, qanday qilib murosayi-madoraga keliş­ mumkin, biroq, ōşa itoatgōylik yōq ekan, mayli, unda hamma ōzinikidan qolmagani, bilganini ming ma’qullagani bilan, ōzingga juda ham işonma, ōşa itoat-taqdirga rozilik yōq ekan, biz goh abadiyatning mahkumlari, goh esa bizda qondirib bōlmaydigan abadiyat taşnaligi va adoqsiz uzun orzu qiliş vasvasasi heç qaçon bosilmaydi. Xuddi şunday ona uruḡdonida homila paydo bōlgan palladan va ōlim tōşagida kōzlardagi sōnggi nur sōnganiça, goh ōzida bizning eng yuksakdagi va eng tubandagi saodat va fojialarimiz, zaminiy ahamiyatiga kōra, har safar, yana va yana yangidan aççiq bir anglovga olib kelaveradi, bu yoruḡ olamga qança kişi kelib ketgan va Qiyomatgaça yana qança yaşab ōtadiganlar, ularning kōradigan kunlarini ōlimning lahzadagi kunfayakuni mutlaq qarzga berilgan hayotdan – yoruḡ olamdan tamoman mahrum-mosuvo etadi, ōtgan ōzagingni-da qirqib taşlaydi va bularning barini, heç şubhasiz, haqiqat hamma tomondan ōrab olgan bōladi. Xuddi şu yerdan odam bolalari tilidan tuşmay, taralabedod qilib yuradigan “bor ekanu, yōq ekan” çōpçak kalomi ahamiyat kasb etadi… Ha, bir bor ekan – bir yōq ekan…
Biroq, hatto narsa-hodisalarning şunday vaziyatida ham, deylik, asrlar silsilasida kunlar qat’iy ōlçamda belgilab qōyilgan esa-da, azal yaralişda biz uçun abadiyatdan bōnak borligida ham, insonga, bu manzil-makonlar unga vaqtinçalik karvonsaroy ekanligini eslatib turadi va bu ham yetmaganday, şuning ōzi ham aksiga qayta-qayta ketayotgan olamga qayrilib ham qaramaganini – bular tōpiḡiga-da çiqmaganini kōriş-kuzatiş mumkinki, şu lahzada buyukligi kiçikligida qaytalagan va tik­langanda ham, toḡdagi qum zarraçalaridek bir kōrilib izsiz yōqolib ketadi, u bōḡizda vulqonning gumburlaşi kabi sado bersa-da, tevarak bunga har qaçon gung-garang, betitroq, e’tiborsiz qolaveradi. Bu yerda asos – sōz gōyo abadiyatning zarraçalari kabidir.
Bularning bari juda oddiy, ravşan haqiqat ekanligini, şu vaqtlarda kutilmaganda Qumbel temir yōl stantsiyasiga kelgan bir kişi bilan Abutolib Quttiboyev daf’atan uçraşib qolib, ōzi uçun kaşf etgan edi. Oçiḡini aytganda, ōşa uruşdan keyingi, sarson-sargardon bōlib yurgan oḡir davrida surgundagi muallim uçun bu taqdirning xayrli foliday kōrindi. Yana dunyoning qarḡiş tekkan bir çekkasi – Sariōzak çōlida, surgunda yurganida ōşa yillarda juda maşhur etnograf-şarqşunos olim, dovruḡi ketgan Çadayev, kimsan Turḡun oḡa, ya’ni Kalontoyeviç bilan kōrişib, şakarguftorlik qilişi uning yetti uxlab tuşiga kirganmidi? Bungaça ham Abutolibning quloḡiga u haqida u-bu şov-şuvlar çalingan edi. Bu ōşa yuragi otning kallasidek Turḡun Kalontoyeviç Çadayev bōlib, Stalinning “ōttiz yettinçi yillari” ayovsiz huştak çalib turganida ham, ōzining jonini xavfga qōyayotganiga parvo qilmay, ōz umri uçun nojōya hazil, tentaklikday kōringan işlarga tavakkal qilaverar, haqiqatni tikka aytişdan qōrqmagan, har narsaga hoziru nozir huşyor çekist-komissarlarni esa unga daxl qilişga oddiy bir sabab-andişa yōl qōymagan deya rivoyat qilişar edi; zero, uning bir ōzi biratōla: bir emas, ikki emas, rus xalqining naq uç buyuk kişisi nomini kōtarib yurardi – Çadayev, Turgenev, yana deng Kollontay! Oçiḡi, ōşanda hamma narsaga qodir NKVD xodimlariga ham bir ōq bilan birdaniga uç buyuk nomni yer tişlatiş, haddan ortiq quyuşqondan çiqiş bōlib kōringan ekan!
Biroq Çadayevday odam ham, ōz taqdiri bilan ōynaşganiga aql bovar qilmaydi va ōzi ustidan hukm ōqişi – qora çiziq tortgani heç bir mantiqqa tōḡri kelmaydi; rostdan ham u, favqulodda bir siymo bōlib, Qozoḡistonu butun Ōrta Osiyoda otning qaşqasiday ma’lumu maşhur, hamma birday ixlosu hurmat qiladigan bir zot edi, qariyb butun umr jonini tikkan kasb-kori orqasidan qolmagan, manba-ma’lumot izlab, ōlkaşunoslikka oid boşi-keti yōq ekspeditsiyalardan yozu qiş bōşamas, bir narsani aniqlaştirmoq uçun ōlkaning eng çekka – tulki tezak taşlamas yerlarigaça borişdan qaytmas, bu fidoyiligi hosilasi ōlaroq qator-qator, jild-jild ilmiy tadqiqotlari yuzaga kelgan edi. Balki aynan şuning uçun ham ōzining tuḡdi-bitdi antiqa xulq-atvori, afandiligini el içra yoygan, yurtning erkasi bōla olgan edi. Şuning uçun ham u ōzini “Akademiyaning udarnigi” – “zarbdor” deya atab, hazillaşişdan ham toymasdi. Bir zamonlar respublika Fanlar Akademiyasining katta bir firqa yiḡilişida birovi minbardan turib, tahdid bilan, akademik Çadayevga diqqatni qaratadi va deydiki, u qariyb firqa yiḡilişlariga qatnaşmaydi, doimo dala-daştlarda, allaqanday ōzining ekspeditsiyalarida sandiroqlab yuradi, firqa topşiriqlari bilan heç bir yonib-kuymaydi, firqaviy muloqotlarda heç ham faollik kōrsatmaydi, marks­ça-leninça ḡoyalar, Stalin saboqlari tarḡibotlarida iştirok etmaydi, bularning bari bekorga bōlmasa kerak, nega heç kim uning sinfiy yot kimsa ekanini, feodal ōtmişini eslamaydi, u heç qanaqa Ōrololdi maşhur “Çadayevlar” aymoḡidan bōlmasdan, bir kelgindi, nasl-nasabi allaqanday tayinsiz şubhali kimsalarga borib taqaladi deb qoladi; bularning bariga esa qat’iy pozitsiyada turib, birma-bir javob yōllangan Turḡun Kalontoyeviç Çadayevning Tuvaning allaqaysi yeridan yetib kelgan telegrammasida şunday jumlalar bor edi: “Azizim Imyarek, sening xavotir-hovliqişing behuda, men ōzi allaqaçon bu jin topmas Sibirning bir çekkasidagi sen meni kōrmoqçi bōlgan joyda kukulab yotibman. Ōzingdan qolar gap yōq, butun umr – ōrnaşmoqdir. Istamoq – bu hamfikr bōlmoqdir! Aziz jōrajon, seni kutaman. Orziqib kutaman. Oyoḡingni qōlingga olib yugur!”
Mana endi, qarigan çoḡida Çadayevning Sariōzak çōlida paydo bōlganini kōrmaysizmi. Uning taşrifini şu yerlik alay-balay kişilar hamma uçun xayrli yangilik deb qabul qildilar. Turḡun oḡa Çadayevning ōzi ham, qaçonlardir buyuk tarix daryosi guvullab oqqan, karvonlar paydar-pay qatnagan, ulkan yov laşkari oyoqlari ostida toptalgan sahroi ōlkada talabalik yillaridayoq bōlişni, çōlni u boşidan bu boşigaça kezib çiqişni orzu qilib kelganini mamnuniyat bilan e’tirof etdi; qolaversa, hozirgi sariōzakliklarning ōziga-da, uning ilmiy maqsadda qiziqişi kam emas ekan: mahalliy rasm-rusumlar, qadimdan kelar va rioya qilinar odat va taomillarni suv qilib içib yuborgan xalqning aytimlari uning jonu dili, atamaşunoslik, lahjalarning kelib çiqişi, el-elatning paydo bōlib, şakllanişi va xalq oḡzaki ijodiga oid yana bir talay omillar uning uçun naq xazinaning ōzi edi…
Ana şunday, Abutolib Quttiboyevning butun hayotida unutilmas xotira bōlib qolgan uçraşuvni muhtaram Çadayevning ōzi taşkillaştirgan – bu xuddi taqdiri azalning bitigiday, boşqaça bōlişi ham mumkin emas bir alfozda yuz bergan edi.
Bu unutilmas voqeaning yuz berişida qōli yengil Edigey Bōronning ham xizmati bor. Aslida esa bunga Sariōzakda oḡizdan oḡizga kōçib yurar bir rivoyat sababçi edi…
“Sariōzak qatli” haqidagi afsona qadim zamonlardan xalq içida yoyilgan, goh yōqlikka singib ketgan qator asrlar silsilasida çalkaş-çulkaş bōlib, ōşa zamonlarda umrguzaronlik qilganlarning xotirasida yonib bitgan gulxanning sōnggi tutunlari kabi yiroqlaşib, tamoman esdan çiqib ketar va goh yana negadir yangidan tuḡilib, oḡizdan oḡizga şoyim bōlib, hayotga hamişa hamroh narsalar misol jonlanar, qōr tōkar va yangidan-yangi ōy-fikr, muşohada-muhokama buloqlari kōzini oçib yuborar edi. Nega bunaqa tarzdagi qismatga duçor bōlgani haqida esa tayinli bir javob beriş amrimahol. Aftidan, unda har bir avlod xotirasiga tez yuqib tarqaladigan nimadir bor edi.
Mana şu qadim zamonlarga borib taqalar “Sariōzak qatli” tarixi kelib-kelib, birdan, heç kutilmaganda Abutolib Quttiboyevning taqdiriga ham tasodifday kirib kelib, hal qiluvçi ahamiyat kasb etganini aytmaysizmi? Nega uning qismatida rivoyat bunaqa kōrinişda namoyon bōldi – bu ham bir jumboq. Javob beriş muşkul. Gapning pōstkallasini aytganda, bunga ōxşaş afsona surgunda yurgan muallimni qiziqtirib qolib, qiymatli narsaday qançalik e’tiborini tortgan bōlsa, şundan kam bōlmagan darajada ōşanda Qizil Ōrda viloyat “Yagoda-Ejov”çisi Tansiqboyevga ham tergovga işga solinmagan, siyosiy ayb qōyişda dalil sifatida juda qōl keladiganday kōrinib, juda hovliqtirgan edi. Bu afsona sabab bōlib, Abutolib xazinaday bir bebaho kişi bilan uçraşişga muvaffaq bōlganining ōzi alomat, buning ōzini ham hayotdagi bir afsona desa arzirdi. Holbuki, uning baxti çopib, bu voqea haqiqatan ham rōy bergan edi…
Bu voqeaning rōy berişiga esa çindan ham qōli yengil Edigey Bōron sababçi edi. Ayni ōşa kunlari Edigey Qumbel stantsiyasiga borib qoladi. U Qumbelda bir tanişinikiga, şunçaki iş yuzasidan kōrib ketmoqçi bōlib kirsa, kimsan, akademik Çadayevning ōzi ōtirgani ustidan çiqadi; safardan qaytib kelgaç, olim bilan kōrişib, dil yayratar suhbat qurişganini maroq va mamnuniyat bilan hikoya qilişga tuşib ketadi. Turḡun oḡa Çadayev ōzining ikki yordamçisi – navqiron hamkasblari bilan bekat nazoratçisining danḡillama uyiga tuşişgan, yoşlar goh yozişar, goh çizişar, goh fotosuratga olib yotişar, bularday kōmakçilarsiz olis bir joyga safar qilgan oqsoqolga qiyin bōlişi turgan gap ekan. Buni qarang, bir piyola çoy ustida gurunglaşib ōtirişar ekanlar, el nazaridagi oqsoqol Edigeydan har turfa, ōtgan-ketganlar qatorida bu yerdagi matal-masallardan, qay bir quloḡiga çalinganlarini sōrab-suriştiribdi.
Şunda Edigey ōlkaning qadimiy rivoyatlari borasida, afsuski, ōzi tuzuk-quruq biron narsa sōzlab berolmasligini aytibdi. Ammo Edigeyning ta’kidlaşiça, ularning bekati – Bōronlida şunday bir kişi bor ekan. “Abutolib Quttiboyev degan bu kişining ōzi sobiq muallim, hozir surgunda; bu borada u kōp narsani biladi, ōzi xōb madaniyatli odam, şu kişi har xil qadimgi qōşiq-laparlar bormi, eskilardan qolgan masal-matallar bormi, hammasini birma-bir erinmay yozib olib yuradi, bu işda Zarifa degan rafiqasi, u ham muallima, aytimlarni qanday bōlsa, şunday kōçirib berib eriga kōmaklaşadi, bular bu işlarining hammasini kiçkintoy ōḡilçalari uçun qilişadi, ular ikkita – işqilib, şu qorakōzlari bir kuni ulḡayganda ōqişsin deb, ōzini ōtga-çōqqa urib, nima bōlsa ham bolalari uçun qilib yurgan kuyunçak bir odam”, debdi Edigey.
Buni qarang, Turḡun oḡa Çadayev uning gaplarini e’tibor bilan ting­larkan: “Men, rivoyatgōy, anovi muallimning ōzi, Abutolib Quttiboyev deganing bilan kōrişsam bōlarkan. Sen, baraka topkur, unga şu gaplarimni yetkazib kōr-çi, agar iloji bōlsa, şu Abutolib muallim mening oldimga, bu yerga, qariya bilan uçraşişga kela olarmikin? Sariōzakda u yiḡib yurganlari içida, juda nodir qōşiqlar, naqllar ehtimol bordir, ularni bilgan, tahlil qila oladigan kişi bilan hangomalaşiş men uçun juda ajabtovur, qiziqarli iş bōlardi”, debdi. Ana şunda Edigeyning qulfi dili oçilib, suhbatning ōnḡovi kelganidan gapni nişonga uribdi: “Men bilgan rivoyatlarning bari, bittasi ham qolmasdan, hammasi uning daftarida birma-bir yozib qōyilgan, misol uçun, u yaqinda “Sariōzak qatli” degan ajabtovur, qiziq bir rivoyatni topdi, deng, şu paytgaça bu yerlarda Çingizxonning bōlgani haqida biron-bir ilmiy ma’lumotga ōxşaş heç narsa yōq edi, u bōlsa, daragini eşitib, yana yozib ham olibdi”. Akademik Çadayevning içini bu gaplar hazilakam qizdirmagan kōrinadi, yoşullining kōzlari çaraqlab, gapga-gap qōşibdi: “Allazamonlardan buyon “Sariōzak qatli” haqida har xil rivoyatnamo miş-mişlar, afsonalar yuradi, ōşa allazamonlarda keçgan bu voqea haqida hozirdagi uşbu ōlkalarda miş-mişu xabarlar mening ham quloḡimga çalingan, yozib olingan matnlaridan ham bor, Abutolibdan iltimos qil, iloji bōlsa, yozib olganini ham ōzi bilan birga ola kelsin, soliştirib talqin qilar edik, ana gurungu mana gurung bōlardi, bu borada quling ōrgilsin suhbatga nima yetsin, agarki, kelişining heç iloji bōlmasa, unda men qariya uning oldiga boraman”.
Iloji yōq, degani nima? Gap bōlişi mumkin emas. Bu taklifni Abutolib hatto tasavvuriga ham siḡdira olmadi, ayniqsa, eri uçun Zarifa juda sevinib dedi: “Axir, şunday baxtni qōldan boy beriş mumkinmi?! Turḡun Çadayev hazratlari bilan yuzma-yuz kōrişiş saodat-ku!” Erini yuk poyezdida jōnatar ekan, Zarifaning kōngli çaroḡon edi, unga bu voqea malomatli surgun musibatida ezilib yurgan oila uçun jindakkina bōlsa-da, yoruḡ mujdaday tuyuldi.
Abutolib ertalab uydan yōlakay yuk poyezdiga ōtirib, yōlga çiqar ekan, ōzining hisob-kitobiga kōra, işqilib keçqurungaça uyiga qaytib kelmoqçi edi, biroq yarim keçagaça qolib ketdi, qariyb tongga yaqin, yana tōḡri kelgan poyezga ōtirib bazōr yetib kelganida ham, şunçalik uşlanib qolganiga qaramay, Turḡun Çadayevning suhbatiga tōymagan, sōraydiganining qança-qançasiga imkon bōlmagan edi. Yaxşiki, bunda poyezdlar u yoqdan-bu yoqqa, bu yoqdan u yoqqa, şarqdan ḡarbga, ḡarbdan şarqqa paydar-pay, zuvillab qatnab turadi. Zarifa bōlsa, uning yōliga soatma soat, dam-badam qarab, zoriqib kutib ōtirar, bolalari allaqaçon dong qotib uxlab qolgan edi. Eri qaytgaç esa, ertalabgaça gaplaşib çiqişdi.
– Bilasanmi, Zarifa, – Abutolib gapni nimadan boşlaşni bilmasdan dedi, – bunaqa suhbat butun hayotim davomida bungaça heç qaçon bōlmagan. Men senga hammasini, oqizmay-tomizmay, bir boşdan, mufassal sōzlab bersam deyman, ōzing tuşunib olarsan. Biroq hammasidan oldin kōnglimni limmo-lim etganini senga izhor qilib olişni istardim. Balki sen bilan bizdek bunaqa joyda yaşayotgan kişi uçun heç kutilmagan fikr-mulohazalardir bular. Işonsang, u bir toḡ, albatta, amalparast tōralar uni ayab ōtirişmaydi. Akademiyada ham şunday kişilar borki, uni otgani ōqi, kōrgani kōzi yōq, raddi badal qilişni juda ham istaşadi. Aftidan, bu kōrolmaslik-xusumat hamma zamonlarda ham şunday davom etib kelaveradi. Şunday qilib, men u bilan xayrlaşganimdan keyin, Qumbeldan to şu yerga yetgunça, butun yōl bōyi Çadayev bilan yuragimning çerini olgan suhbatimizni ōylab keldim – bunday suhbatdan keyin kişining qandaydir xulosaviy fikri qaror topar ekan. Arqonni uzun taşlab, gapni olisdan boşlaganimdan sen ajab­lanma. Bularning bari u tufayli. Oqizmay-tomizmay sōzlab berişga urinib kōraman. Misol uçun, qadim ibtidoda dunyo bir tartibsizlikda paydo bōlgan, kōz oçgan deyişadi, lekin xuddi ōşanda ham, aftidan, menimça, nimadir mavjud bōlgan, bunga hatto fan ham kelib-kelib iqror bōlib turibdi, buni ōzing ham bilasan. Mayda-çuyda şu tartibsiz zarralardan yaralişda nimadir yaxlit-butun bōlgan, bunda esa şubhasiz, umumjahoniy bir ustuvor qonuniyat bor. Va insoniyat hayoti ham xuddi şunday. Men nega bunday deyapman – çamasi, ōşa tartibsizlikdan kōz oçgan voqealar, bizga tarixdan yetkazişgan, hayotning har turli izohotlari – hammasidan ham biz har xil sababiyatlardan kelib çiqib gapirişganlarimiz, nima yaxşi, nima yomon, har xil sabablar bilan, sōzda, xotiralarda, fikrlarimizda, nimaiki yaşayotgan bōlsa, tuşunyapsanmi, bularning bari, tegramizda guvillab aylanayotgan bir şamol kabidir; uning uçun, Çadayev uçun esa, men tuşunib qolganimga kōra, bularning bari, muhim bir ma’noni anglatar fikrlar ōrmonidir, nazarimda. Bularning hammasi tajribaning mōlligidan ham. Men şunday tasavvur qilaman: u ilmi urfon bilan quvvatlana-quvvatlana, osmonga kōtarilib boradi, bunda miqti tafakkuri, guyoki qanotlarday uni kōkka olib uçadi va Yer kurrasiga tepadan turib boqadi: Yerda ibtidoiy alkaş-çalkaşlik, behuda ḡimir-ḡimir, aralaş-quralaşlik, biroq kōkdan esa ōşa tartibsizlik mukammal, yaxlit ekani ayonlaşadi. Tōḡri, Turḡun oḡa, albatta, katta olim, etnograf, akademik va hokazo, biroq faqat şugina emas, men sinçiklab diqqat qildim, unda bundan-da kōra, qandaydir, alohida bir nima bor, uning ana şu asov qudrati nima, şuni men xayol qarmoḡiga ilintirmoqqa urindim. Uning tafakkur yuritişi naq ohanraboning ōzi, barçasini ōziga jamul-jam eta olgan, taqdir borasida çuqur mulohaza yurita oladi, taqdirga boşqalarning xayoliga kelmagan tomondan çuqur muşohada bilan qaraydi. Ōzing ham bir mulohaza yuritib, ōylasang-çi, axir, haqiqatdan ham şunday-ku! Zarifa, biz faqat bolaligimizdagina emas, hammamiz, hamma vaqt sevib keladigan dardkaş-afandi, yoruḡ olamdagi hamma narsa uçun kuyib-yonadigan Hasan Qayḡuni bir esla. Xullasi kalom, ōzing ham rad etmasang kerak, kōplar uning ustidan mazax ham qilib, kulib yuradi, şu ma’noda birov uni haqoratli bir laqab bilan ham atagan. Bu emiş-emişlarni qara, bu Hasan Qayḡu degan ovsarni kōring, mangu hannos, hamma uçun iztirob çekadi, hamma-hamma jonivorlarlar uçun, hattoki u siçqon bōladimi, çumoli bōladimi, ularning ozorlanişini kōrib, dili oḡrigani-oḡrigan, heç kimga heç qaçon, sirayam aziyat yetişini istamaydi; şuning uçun uning ōzi bir pulga qimmat, sarson-sargardon. Misol uçun ōzingga ham yod bōlib ketgan Hasan Qayḡuning ōta qayḡuçan termalaridan birini Çadayga ham eslatdim:

Ōylaş azob, qalb qaşlaydi:
Boyaqiş ilon qōlsiz, oyoqsiz,
Kim unga şafqat qilib açinar?
Tuyoqlar ostida qolmasin-da yançilib –
Şuni ōylab umurtqam zirqiraydi!

Ōylaş azob, yonib-kuygay bundan yurak:
Pastak inda omon qolgaymi polaponlar,
Şamol uçirar, yo yomḡir savalaydi.
Himoyasiz jiş tōrḡayni qanday asrasam ekan –
Mayli, sellar daştda mening xokimni uçira qolsin!

Ōylaş azob, doim bundan kōngil halak:
Bulut toḡda mudrab yotar jaziramada –
Daryolar qurir, ōt-ōlan sōlib, bōlur jizḡanak.
Qanday qilib bulutlarni tutsam bōladi –
Buḡlanib bitmay obi-hayot yutsam bōladi?

Ha, ōzing mendan ham yaxşi bilasan, Hasan Qayḡumiz ana şunaqa! Yerdagi har bir jonzot-jonivor, ōrmalab yurganning bari uçun, hammasi uçun u qon yutgani yutgan…
Nima deb ōylaganding? Akademigimiz Turḡun oḡa esa, bularning barini juda antiqa, ḡaroyib bir tarzda tuşuntirib bersa bōladimi. Aftidan, oqsoqolning şarhida ustuvor bir ōziga xos falsafa – donişmandlik bor. Men nimalarnidir yozib oldim. Mana, Zarifa, yozib olganlarimdan ba’zi joylarini ōqib bermoqçiman. Buni qara, u bularni qanday tuşunar ekan? Juda ham qiziq. Men bunaqa tarzda taxmin ham qila olmasdim. Sen eşit, hozir ōqiyman. U dediki, Hasan Qayḡu, bilasanmi, nimani soḡingan ekan? Ibtidodagi çaqiriqni, da’vatni. Tuşunayapsanmi, Yerdan tortib, suvlargaça, şulardan paydo bōlgan hamma tirik jonzotlarning da’vati ekan bu, gapning ōmrovi qayoqqa borayotganini bilyapsanmi, bundan şunday xulosa kelib çiqadiki, bor jonzotlar, gōyo butun borliq ōz-ōzini himoya qiliş ḡoyasini ōzligini anglagan inson sōzidan topar, inçunin, xuddi u ta’kidlaganidek, odam tafakkur qilişidangina abadiyat ḡoyasi kōz oçar ekan. Biroq odamlarning ongida yaşayotgan idrok esa notugal, tarqoq, çala-çulpa, şuning uçun ham poymol qiluvçidir, hatto u aytganidek, ziddiyatli. Va mana şunda evrilişning yuksak bosqiçi ot qōyadi, buni u izohlab tuşuntirişiça, inson Xudoga yuzlaniş, tavallo qiliş uçun, Uni izlaşga tuşar, Unga hammasini havola qilar, Xudoga solar ekan; uning aqli kaşf qilgan omil qayoqqa işora qilayapti, tuşungandirsan – aql, his, umidlar, tavba-tazarru va hammasining asosi tajriba, xuddi hayot qonuniyati kabi mangulik Ta’limotini, yuz-ming karra oşirib-toşirib, Undangina umid qilişga, kutişga, ijobat qilişini sōraşga yuzlanar ekan; xuddi şu nuqtada hamma dinlarda Xudo – Molik yavmiddin hammasining asosi; Basir zoti bilan Xudo bularning barini kōradi, bularning bariga Some’ – eşitib turadi, oldindan Ugina qazoi qadarning egasi va samoviy va oraziy makonda hammasidan xabardor Alim zotdir. Xoliqu Xobir Hakim zot bōlgani uçun ham hayot vakolati Uninggina qōlida bōladi. Şuning uçun hammasidan oldin ana şu vakolatni bizdan, aql-huşli kişilardan, yerliklardan talab qiladi.
– Nima, nima? Hayot vakolatini?
– Ha, u aynan şunday dedi. Men ham aynan şunday deb yozib oldim. Xōş, biz şu ruhda davom etadigan bōlsak, uning lutfi bilan buni baholi qudrat ta’riflaydigan bōlsak, Xudoning noibi ekanmiz va biz Undanmiz va Ungagina qaytmoqni xohlaymiz, ibodatdan murod ham şu! Men bir hisobda “noib” sōzidan gumonsirab turganimda, u işonçliroq bōlişi uçun aniq-tiniq qilib, Tangriga tavallo – Qazoi Qadarga iymon – umid va rajo, hammasini Uning ōzigina bizga in’om qiluvçi deb tuşuntirdi.
– Abu, bularning barini tuşunib yetiş menga juda qiyin-ey. Lekin juda alomat, qiziq, ajabtovur ekan. Davom etsang-çi.
– Şuning uçun ham, biz neki bir iş qilmaylik, ulkandan mittigaça, nima haqida u-bu darajada ōylamaylik, har bir amalimiz, hammasi Allohning nigohidan taşqarida bōlmas, hammasi sōz va fikr orqali bizga uzatiladi; bularning bariga javob berişga bandai ojiz burçli emas, biroq uqib olişga – qabul qilişga burçdor, balki mahkumdir, alal oqibatiga qara, eşit, butun borliq faqat inson orqali Ōzi borasida azoblanarli, qaqşatadigan ōylarga botar, ōz qismatini hal qilar, bir qarorga kelar ekan. Ehtimol, xuddi şuning uçun ham inson barça tirik jonzotlar içida yagona fikrlovçi maxluqdir. Va şunaqa qilib davom etganiça, Turḡun oḡa, butun bir ma’ruza ōqidi ōziyam. Borliq insonga aql-tafakkur in’om etdi, biroq inson azob çekib, sinovdan ōta oladimi, Tangrining yalavoçi ekanini bila oladimi yoki ōzining dov­dir-sovdir, fikri-ōyi yōq bir ḡofilligiga andarmon bōlganiça, sodda muḡombirligiça qolaveradimi? Juda oḡir savdo bu, u bu yoruḡ olamda eng oḡir, hayot-mamot jangida ōzi bilan ōzi ḡazovot qilgani qilgan. Xudo bōlmoq bandaning qōlidan kelmas, maxluqlik – ojizlik. Hasan Qayḡuning aççiq sōzi, adoqsiz iztirobi şundan, al Musoqda zimmasiga olgan burçining ōtay olmaganidan kuyib-yonişlar, ōrtanişlar; u ōzini şunga safarbar etgan, u Yerdagi har bir narsaning javobgari men – bu mening burçim deb tuşunadi. Bundan esa Inson borliqning aql-tafakkuri degan xulosa çiqadi. Men şunda donişmand Çadaydan bir narsani sōradim: inson paydo bōlganigaça-çi, va umuman, odamzod bu olamga keltirilmaganida nima bōlardi? Buni qanday tuşunmoq kerak? U: “Aql kabi borliqning ōzi ham bōlmagan bōlar, bu olamda Tang­ri degan tuşunça ham bōlmas, bunaqa savolning ōzi-da kōz oçmas, bor-yōḡi bōşliqqina bōlar, bu haqida ham, heç kim, heç qaçon bila olmas, bōşliq ōz oti bilan bōşliq-da, bōşliq fikrlay bilmaydi, bōşliq ōz-ōzini anglamaydi”, dedi…
Zarifa bilan Abutolib, Qumbel stantsiyasida Çadayevdan çiqqan bu favqulodda kutilmagan fikr-mulohazalarni ōzaro ançagaça muhokama qilib yurişdi, holbuki, ayniqsa, bunaqa erkin tarzda falsafa sōqişga ōrganmagan Zarifa uçun bular hazilakam gap emas edi; şuning uçun ham ularning bularni tuşunib olişi qiyin keçib, esankirişar va hamma vaqt fikr-mulohaza, muhokama sarhadida nimadir ōzlari uçun yangi bōlib çiqar, odatdan taşqari fikr ong qobiḡini yirtib taşlaganida ovozlari içiga tuşib ketar, lol bōlgança qimirlamay qolişardi; zero, tevarak-atrof hayoti butunlay boşqaça edi, heç ham bunga ōxşamasdi, hamma joyda, hammaning quloḡiga quyib qōyilgan – xuddi Damokl qiliçidek – uzluksiz hujumkor, dahşatvor, sinfiy mafkura hokimu mutlaq, har qanaqa voqeadan tuḡilgan savolga ōzgaça fikrlab, javob berişga heç ham ruxsat bermas va faqat ōzlarining hammaga va har joyga yozib qōyganlaridan taşqari, heç qanaqa boşqaça dunyoqaraş bōlişi mumkin emas deb ta’kidlab turar edi. Sariōzak çōlining jin topmas bir burjiga bir kişi nogoh kelib esa, ōzining mutlaq mumkin bōlmagan, mustaqil fikr-mulohazalarini tap tortmasdan aytib qolsa bōladimi: bunday kişi bōliş uçun yo heç narsani pisandga olmaslik kerak yoki bu şundayin mutlaq umidsizliklardan tuḡilganmikin? Şuning uçun ham Sariōzakka badarḡa etilgan Abutolib va Zarifaning qalbini Çadayevga daxl qiluvçi ḡalati, hatto vahimali ōylar beixtiyor qurşab olar edi. Va ular iç-içdan Turḡun oḡaning hayotidan xavotirga tuşişar, qōrqişar, unga birdan nimadir bōladigandek xavfda yurişar edi. Axir, u heç narsani yaşirib ōtirmasdan, oçiqdan-oçiq Xudoning borligi, U hayul qayyum oliy bir Zot ekanligini aytgan, holbuki, tevarakda bunaqa ōzgaça fikrni ayovsiz mahv qiluvçi “jangovar” mafkura – din mutlaq hukmron; şuning uçun ham uşbu mafkura bundan boşqaçasiga tiş-tirnoḡi bilan qarşi, şafqat bilmas nafrat-ḡazabiga omuxta ōz qonun-qoidasini işlab çiqqan totalitar sezgi, ōzining ḡoyaviy dohiy-xudoçalari ta’limotiga kōra, yangi bir jinoiy iş izlab hamma joyda hoziru nozir yurar va minglab kişilar şuning uçun ularga ergaşib, osmonlarni tit­ratib, butunlay jiddiy va dōstona ravişda çinakamiga hayqirişar, xuddi Mao Szedunga ōxşab, kam emas, kōp emas bu yoruḡ olamda ōn ming yil yaşab qōyganday, va bu sezgi ōziga yaraşa aniq-ravşan, yengilmas edi. Zōravon siyosat qat’iyat bilan butun jahoniy miqyosda qarşi turib, ayni Xudoning ōzi bilan yovlaşib, nişonni şunga olgan, boşdan-oyoq maqola-saqolalalarida buni butun jahon inqilobiy ta’limoti deb atagança, inson ruhi, irodasi, ōy-fikrini ōziga bōysundirişni, butun borliqni zabt etişni, qaram qilişni oldiga “oliy” maqsad qilib qōygan va u orqali qadamba-qadam Alloh taoloning Ōzini kişilar ong-şuuridan qataḡon qilişni, Uni butunlay qulatib, hammaga marhamatli va beminnat, çek-çegarasi yōq samoviy, abadiyan tanho Iloh ōrniga heç narsaga arzimas ommaviy aql sifatida siqilib kirişni kōzlagan edi…
Mana şunaqa ōz ḡarazini yaşirmagan zabt etiş ila yagona hukmronlik ostida ommaviy tarzda butun dunyoning qiyofasini ōzgartirmoqçi edi. Mahv etuvçi mafkuraviy yurişning asosi şu edi. Xudo – bor-yōḡi sōz, tuşunça, bundan ortiq heç nima emasga ōxşardi. Biroq u haqiqatan ham şunday: Parvardigor Xudo deb şunçaki atalgan, bu miş-mişlar ōlaroq kelgan yoki bu yoruḡ olamda umuman bōlmagan, tarixiy ōzini anglov şuurigaça U arzimas bir şirin xayoldangina iborat bōlsa, nima kerak edi Undan nafratlanişning va uni ur kaltak-sur kaltak qilib, qataḡon qilişning?!
Agarki, şu kabi masala-gōsalalar ustida allaqanday monologlarda, har qanaqa umumiy bir tarzda, faqat qalbda bōlsa ham, muhokama qilingan, ōylangan bōlsa, ōz-ōzidan tuşunarliki, işqilib, bu haqida heç kim bilmasligi kerak ekan va umuman, oqsoqol Çadayning hayot, bugungi va ōtmişdagi uluḡ şaxslar va boşqalar haqida aytganlarini dabdurustdan bir kōngilga singdirmoq, kōz oldiga keltirmoq butunlay xavfsiz emas ekan. Ammo u qanday qilib bularni izhor etişga ōzida jur’at topa oldi? Gōyoki u ōz xulosalarini aytganida, jaholat avjida emas, insoniyat tarixida heç kim qatl-qataḡon qilinmagan, Stalin ham, kelgusida unga ōxşaş mustabidlar ham bōlmaydigandek va bu talotōplarning esa unga heç qanday ahamiyati yōq, asli heç nima bōlmaganidek, u bularning baridan yuksakda qōr tōkkan edi. Bu Abutolibni xijolatga solgan sari huşini boşidan uçirar, u daḡ-daḡ titraganiça, sovuq ter çiqarib, nimagadir ōranmoqçi bōlardi… Biroq oxiri u uruşda bōlgani, asrga tuşgani, Yugoslaviyada partizanlik harakatlarida qatnaşgani uçun ham aynan, yakkama-yakka suhbatlaşganlarida Çadayev atayin kōnglidagini unga tōkib solganini angladi… Va bu işonç, zavq-şavqqa botiradigan yaqin munosabat Abutolibning qalbida minnatdorçilik tuyḡularini uyḡotib ruhlantirdi, şu bilan birga hali-hamon oxiri noma’lum dahşatlari ila zalvor ham bōlib tuşdi. U ōzini ḡalati bir tarzda his qildi – agar uning bu bilganlarini ōzi mantiq tarozisiga tortsami, kelgusi kun qōqqisdan zilzila sodir bōlgan bōlar, biroq u buni birovga aytganida ham heç kim uning gapiga işonmas edi.
U poyezdga tuşib, tun yarmidan oşganda, qadrdon stantsiyasi Bōron­liga – uyiga yetib kelganida, bularning barini xayolidan ōtkazar ekan, bari haqiqatan bōlib ōtganiga heç işongisi kelmasdi. Yōl bōyi u Qumbeldagi uçraşuv ta’sirida ōylarga botib keldi, bu borada şunça narsalarni bilmasdan yaşagan ekan, holbuki bularning hammasi şaxsan uning kunlari tarixi ekanligi bois bulardan xabardor bōlişi ham qarz, ham farz emasmidi?! Mahbuslikda yaşayotgan kişilarga, dunyo şu qadar tuşunib bōlmaydigan bir alfozda kōrinadi. Tarix axir – kişilar, ularning faoliyati, bundan boşqa heç narsa emas-ku. Tarix degani şu insonlarga boḡliq ekan, qanday qilib, heç narsani çamalamasdan, heç narsadan xabarsiz yaşab ōtiş mumkin? Xuddi mohir xaritabozlar kabi millionlab kişilarni ōzaro qironga soluvçi janggohlarga itqitib yuborgan, taqdirlarida ōnglanmas qaqşatqiç zarba bōlgan va ularning bola-baqralari heç bir najoti yōq oqibatdan boşqani kutmaydigan, tinimsiz olçoqlik qiladigan Hitler va Stalin haqida quloqqa çalinganlari kişini dahşatga soladi; ōzida vasvasa oqibatida yuzaga kelgan hukmronlik qiliş kabi qabih niyatni yaşirib, insoniyatning xotirida bir narsa qolmagan davrlardan tinimsiz ta’qib qilib va butun dunyoda la’nati vabo kabi yuqumli inqilobiy nazariyani jar solib, “butun Yer şari” sovetlar respublikasi taşkil qilişdek puç ḡoyalar bilan avrab taşlaş, bularning bir çimdimidangina xabardor bōlgan Abutolibning qalbini jizḡanak etar, qani endi bularni eşitmagan, kōrmagan bōlsam, derdi. Bu bedodliklarning baridan endi qayerga boş olib ketiş mumkin?
Poyezd esa yōlida şitob bilan davom etar, tobora tungi daşt içkarisiga yorib kirib borar edi. Uning dumida – sōnggi vagonning orqa maydonçasida ōşa tomonga qarab ōtirgan Abutolibdan stantsiya çiroqlari tez orada uzoqlaşib, şu’lasi ōçdi. U Bōronligiça yetkazib qōyiş uçun çiqarib olgan nazoratçining yonidan joy olgan edi. Vagonning şunday yōlagida, içkariga şamol kuçli urar joyidaligiga qaramay, Abutolib hali ham xuddi yoz davom etayotganidek buni sezmasdi, holbuki, erta kuz kunlari boşlanib kelardi. Poyezd ḡildiraklarining taraqa-turuḡi, gumbur-gumbur qilib qolişida nazoratçi bilan gurunglaşib ketişning ham heç iloji yōq, ayni holatda esa bu unga juda qōl kelardi ham. Yōlda u hammasini ōylab oliş uçun ōzi bilan ōzi yolḡiz qolişni istardi.
Tun adoḡi yōqday kōrinar, kōz ilḡamas yulduzlargaça çōzilgan edi. Abutolibga, u harakatlanib borayotgan tik jarlikning eng çekkasida turgandek tuyuldi – zamin ḡildiraklar ostidan jon-jahdi bilan ōtib borayapti, yulduzlarning boş-adoḡi yōqday milt-milt qiladi; gōyo uning fikrlari marhamat qilingan insonga bu zaminiy yalangliklar olamning sarhad bilmas ekanligini anglab yetişi uçun imdod qilayotganday. Abutolib birdan tuşundiki, yaşaş saodatini payqaydigan bunday onlar kamdan-kam uçraydi – şunday damlarda ruhiyat, harakat, butun koinot bir uyḡunlikda bōladi, şuning uçun ham har kungi tirikçilik ḡimir-ḡimirlarida çopqillab ōtguvçi kunlarda bunaqa holat juda kam tavajjuh kōrsatadi.
U Turḡun oḡa Çadayev bilan bir ḡaroyib tarzda uçraşgani-yu, oralaridagi gurung qançalar qoyilmaqom yōsinda, ajoyib keçganini Zarifaga qay tarzda hikoya qilib beriş haqida takror-takror ōylagani ōylagan edi. U şunday bir tarzda keçdiki…
Mana endi, yana şunday bir tunda, qamoqxona hujrasiga ōxşagan bōlmada, yana yōlda ekan, birdan seskanib ketdi, yana ōşa taraqa-turuq qilib yuk poyezdi bepoyon kengliklarda harakatlanib borar, vaqt ḡildiraklar çopqinini tōxtatib bōlmaydigan darajada şiddatli va buning oxiri yōqday edi. Nimadir uni ayni şu yerda aççiq xayollar sari burdi, bu joylarda qaçonlardir sodir bōlgan tarix, asrlar oşa sadosi hali ham ōçmagan va kişilar qalbida hamon yaşayotgan tarix “Sariōzak qatli”ni esiga tuşirdi.
U endi yana angladiki, xuddi mana şu Sariōzak tarixi ularning asrida, ayni şu XX asrda, uruşdan keyingi davrda qazoi qadarga kōra yana keçgan, yana yuz berib turar edi.
U bir ayolni bilardi, ayol ōz eri (imperialistlarning agenti)dan voz keçmagan, hatto GULAGda undan qiz kōrgan edi…
…U uvadasi çiqqan kirza etikda qamoqxonalar hududidagi qor uyumlarini bir-bir bosib, qōlida çaqaloḡini kōtarib olgança, unga quyoş şu’lalarini kōrsatib, osmonga işora qilib piçirlardi: “Har nega qaramay omon qolgaymiz va Xudo nasib qilgan bir kuni otangning senga kōzi tuşadi. Axir, sen otangning xuddi ōzisan-da… Qarasang-çi, mana oftobjon… U sengina uçun nurlarini soçyapti, qizaloḡim. Hey, qizaloḡim, kōzingni qismasang-çi, qizaloḡim, bu qorlar birdan erib yōqoladi, bular bor-yōḡi qor parçalari – bilişing kerak, bilişing… Endi qorlar qōnjimdan ham oşib ketdi. Yotoqqaça esa juda oz qoldi, juda oz, kōzlaringni yumib-jimirlatib olmasang-çi…”
Uzoq, musibatli qamoqxona tunlaridan birida Abutolib Qutti­boyevning xayoliga şunday ōy keldi: qaçonlardir Çingizxonni oq bulut tark qilganidek, ertami-keçmi Stalinni ham tark etadi… Yovuzlik Haqiqati foş bōladi va hamma kōrib şunga amin bōladiki, Yerda haqiqatga imkon bermaslik uçun ne bir jazo turlari ōylab topilmasin, Yovuzlik Haqiqatining niqobi baribir yirtiladi va asl başarasi muqarrar kōrinadi, butun kirdikorlari foş etiladi…
U oxiri şunday tōxtamga keldi…
Poyezdlar esa maşriqdan maḡribga, maḡribdan maşriqqa paydar-pay yelar edi…