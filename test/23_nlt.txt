Ahror Ahmedov. Eng buyuk kaşfiyot yoki bugungi kitobxonlik va noşirçilik xususida

Aql bilan boylik topiş mumkin, lekin boylik bilan aql topib bōlmaydi.

Faylasuf fikri.

Bir vaqtlar yapon maktablaridan birida insoniyat tarixidagi eng buyuk kaşfiyot nima, degan sōrovnoma ōtkazilgan ekan. Sōrovnoma iştirokçilari ōz javoblarida olov, dvigatel, maşina, telefon, televizor, atom bombasi, elektronika, xullas ōzlari eng zōr deb bilgan 100 ga yaqin ixtiro va kaşfiyotlarni tilga olgan. Lekin hay’at a’zolarini hayratga solgan 6-sinf ōquvçisining uşbu javobi ma’qul bōlgan ekan: “Eng zōr kaşfiyot — bu kitob”.

Hay’at a’zolarining nima uçun aynan kitob, degan savoliga u “Qolganlarning fikrlari ham tōḡri, lekin kitob bōlmasa, ularning birortasi ham ixtiro qilinmasdi-ku”, deb javob bergan.

Nazarimda, ōzini ançayin ziyoli, aqlli deb biluvçi kōpgina katta yoşdagilar ana şu 12 yoşli qizçaning darajasiga yetmagan kōrinadi… Jahon adabiyotida kitob, umuman, mutolaaning insoniyat tafakkuriga, dunyo taraqqiyotiga qançalik samarali ta’sir kōrsatişi borasida kōplab allomalar, maşhur ijodkorlarning fikr­lari keltirilgan va bu bejiz emas, albatta. Şu ōrinda ōzimning ayrim kuzatişlarimni aytib ōtmoqçiman.

London metrosida qiziq bir holatni kōrganman. Vagonlarning u yer bu yeridagi bōş ōrindiqlarda gazeta-jurnallar yotadi. Kirgan kişi ularni bemalol olib ōqib, tuşadigan joyida yana taşlab ketaverarkan. Umuman, bu şaharda 3 qavatli, eskalatorli kitob dōkonlarini kōrib havasingiz keladi. Uzunligi 3-4 km. masofaga yetadigan, bir kōçaning boşidan boşlanib keyingisiga ulanib ketadigan kitob rastalari mavjud. Bu tom ma’noda kitoblar olami. Uni kezib, butunlay ōzgaça ruhga tuşasiz, ōzgaça manzarani tuyasiz, beixtiyor dunyoni, odamlarni yanada yaxşi kōra boşlaysiz, yaxşi işlar qilgingiz kelaveradi. Ongingizda ezgulik uyḡota olgan bu kuç — kitob sehridir. Şundan sōng haqiqatan eng zōr kaşfiyot — kitob, degan fikrga tan berasiz.

Ayni paytda bizda nega bunday rastalar kōrinmay qoldi, degan savol tuḡiladi. Albatta, kōp qavatli yoki bir-ikki çaqirim bōlişi şart emas, lekin kitob dōkonlarining sahrodagi “yakka quduq” darajasiga tuşib qolişidan xavotirlaniş kerak. Hali ham respublikamizda kitob dōkonlari yōq tumanlar kōp desam, işonavering.

Tōḡri, naşriyotlar uçun şahardan yer sotib oliş, bino quriş muşkul iş bōlişi mumkin, şu ma’noda bu işlarni hokimliklar fuqarolar ma’naviyatini ōylab ōz zimmasiga olişi kerak. Hozirça “Şarq” naş­riyoti ōz sa’y-harakati bilan kōpgina viloyatlarda kitob markazlarini oçdi. Far­ḡona viloyatida esa deyarli barça tumanlarda şunday zamonaviy kōrinişdagi markazlar, ya’ni kitob dōkonlari taşkil etilgani kōngilga biroz taskin beradi. Masalaning iqtisodiy tomonini olganda ularni quriş, ta’mirlaş, jihozlaşga tabiiyki ança mablaḡ ketadi. 30 ga yaqin şoxobça oçişga ketgan xarajatlar hali iqtisod nuqtai nazaridan ōzini qoplamagan bōlsa-da, ma’naviyat, ma’rifat mezonlari bōyiça yaxşi iş bōldi. Qolgan viloyatlar ham bu jarayonga yanada faol qōşilişsalar, degan istakdamiz.

Bugun noşirlar uçun ma’naviy va mafkuraviy, ḡoyaviy jihatdan yuksak ruhdagi kitoblarni çop etiş ançayin ahamiyatli, nufuzli. Ammo aholi ularga qançalik ehtiyoj sezayapti, ya’ni ular qançalik sotib olinayapti degan savol tuḡiladi. Beş-olti yil oldin naşr qilganimiz, durdona asarlar “Avesto”, “Boburnoma”, “Abdullanoma”, “Zafarnoma”, “Navoiy asarlariga işlangan miniatyuralar” kabi kitoblar endi-endi sotib bōlindi. Oçiḡi, ularni yana qayta naşr qilişga ōylanib qolasan, kişi. Vaholanki, uşbu kitoblar atigi 3 ming nusxadan çop etilgan, xolos. Nega şunday? Gap nimada? Şu ōrinda maşhur nemis Yozuvçisi German Gessening “Kitoblar sehri” asaridagi şunday fikrlari esga tuşadi: “Ayrim kişilarning bema’ni kōngilxuşlik, pivo yoki arzimas laş-luşlar uçun kōzini çirt yumib, xarjlayotgan pullarining yuzdan birini kitobga sarf­laşga kelganda oḡrinişi hayratga soladi kişini”.

Kitobni e’zozlaş orqali insonlar ōz xalqini ham e’zozlaydi, şaraflaydi. Braziliyalik Paulo Koyeloning “Alkimyogar” asari dunyoning 70 dan ortiq tillariga tarjima qilingan. Lotin Amerikasida eng kōp sotilgan bu asar “Ginnesning rekordlar kitobi”dan ōrin olişga sazovor bōldi. Ōzini savodli deb bilgan har bir braziliyalikning uyida bu kitob saqlanarkan. Ular nafaqat Braziliya futboli, şuning­dek, yaxşi kitoblari bilan ham faxrlanarkan.

Albatta, çop etilayotgan kitoblarimiz adadi, kitobxonlar nufuzi qanday degan masalani çetlab ōtib bōlmaydi. Hozir badiiy adabiyotning ōrtaça adadi 3-5 ming nusxaligidan bizda ōquvçilar soni şu kōlamda ekan-da, degan xulosa çiqmasligi kerak. Aksinça, bu bizning u yoki bu kitobni ōquvçiga yetkazib beriş imkoniyatimizni kōrsatadi, xolos. Agar kitoblarni joylarga yetkazib berişni yaxşi yōlga qōysak, nafaqat viloyat markazlarida, tumanlarda, qişloqlarda kitob dōkonlari taşkil qilinsa, ōrtaça kitobning adadi kamida 50 ming nusxada bōlardi. Bu quruq adad ketidan quviş emas, balki şunda kitobning narxi ham hozirgidan 3-4 baravar arzonlaşardi. Mana gap qayerda!!! Kitob adadi kamaygan sari uning narxi ham oşib boraveradi-da.

Mana şu faktdan kōrinib turibdiki, mamlakat miqyosida kitob savdosini yaxşilaş lozim. Hozirça naşriyotlar ōz yoḡiga ōzi qovurilib, çiqargan ada­biyotini ōzi sotiş bilan ovora (“Ōzkitobsavdo” taşkilotining bu jarayondagi iştirokini sezayotganimiz yōq). Biz keyingi yillarda “Ōtkan kunlar”, “Mehrobdan çayon”ni 3-4 marta qayta naşr qildik. Lekin şu yillar davomida na “Uruş va tinçlik”ni, na “Anna Karenina”ni, na “Jinoyat va jazo”ni çop etdik. Sababi — botinolmadik. Jazm qila olmayapmiz. Nega? Ōqilarmikin, sotilarmikin? “Azizim”, “Dekameron” kabi kitoblarga kim nima derkin? Noşir ahlini qiynaydigan doimiy savollar bular.

Ōtgan yili “Şarq” naş­riyotida 100 dan ortiq nomda, umumiy adadi qariyb yarim million nusxada adabiy-badiiy, tarixiy, bolalar adabiyoti asarlari çop etildi. Azal­dan ­“Şarq”da badiiy adabiyotga alohida e’tibor berilişini nazarda tutsak, qolgan naşriyotlarni ham qōşib hisoblaganda, 2-3 million nusxada, boring 500 nomda kitob çiqariladi. Respublikamizda kitob ōqiş salohiyatidagi aholini yurtimizda 15 million kişi deb olsak bu raqamlar qōpmi yo ozmi, ōzingiz xulosa çiqaravering.

“Oynai jahon”da “Bizning kutubxona” degan kōrsatuv bor. Unda yaqinda ōquvçilarni kitobxonlikka ōrgatiş haqida gap ketdi. Yunusoboddagi maktablardan birining adabiyot ōqituvçisi Mahmuda Valiyeva bilan suhbat bōldi. Opa matbuotda ham muntazam çiqib turişini bilaman. Dars ōtişning yangi, ōziga xos, ōquvçilarni kitobni sevişga undovçi usullardan gapirdi. Masalan, oqsoqol adibimiz Xudoyberdi Tōxtaboyev şu maktabda 10 martadan ortiq bōlgan ekan. Darsni birga ōtişarkan, bolalarga baholarni Yozuvçimizning ōzi qōyarkan. Tasavvur qiling, Xudoyberdi Tōxtaboyevning ōzidan baho oliş, boringki, u “uç” baho bōlganda ham qanday hayajonli! “5” olganlarga ōzlarining kitoblaridan dastxat tuşirib berarkan. Opaga qoyil qoldim, Xudoyberdi akaga undan ham. Şu yoşda ham tinmaydi, yo maktabda, yo oynai jahonda kitob tarḡib qiladi, sovḡa qiladi. Nazarimda, ustoz bormagan, yoşlarni kitobga qiziqtirmagan, raḡbatlantirmagan maktab qolmagan-ov!

Bu maktabga Tursunboy Adaşboyev, Anvar Obidjonlar ham tez-tez borib turişarkan. Kitob tarḡibotining eng faol jonkuyarlari bolalar adiblari şekilli. Kattalarga yozadiganlar uçun bu “kiçik” masala bōlsa kerak.

Tohir Malik borganda bolalar “Şaytanat”dan lav­ha sahnalaştirişibdi. Buni kōrib, Tohir aka:

— Bolalarni biroz qiynab qōyibsiz. Lekin ōylab qarasam, “bolalarbop sahna asarlarim yōq ekan. Endi albatta yozib beraman”, — debdi.

Şu maktab adabiyot ōqituvçisidek opalar kō­paysa, qaniydi. Qolaversa, har xil nişon, belgilarimiz bor. “Kitob jonkuyari”, “Kitobsevar” kabi nişonlarga ham ehtiyoj bor, şekilli. Kitob kunlari, haftaligi, oyliklari susayib ketdi. Soha rivojiga xizmat qiladigan katta-katta tadbirlar ham ōtkaziş maqsadga muvofiq. Kitob kōrgazmalari, bayramlari, kitob lotereyalari, ki­toblarga imtiyozli obunalar taşkil qilinsa, yaxşi bōlardi. Bir vaqtlar Kitobsevarlar jamiyati bōlardi, yaxşi narsani qayta jonlaştiriş xijolatli iş emas. Umuman maktablarda ōquvçilarning kitob ōqiş kōnikmasini şakl­lantiriş uçun kitob ōqiş yoki “mutolaa” degan qōşimça predmet kiritilsa, qanday bōlarkin?

Erkin Malikov degan hamkasbimiz bor. Bolalar kitoblari çiqsa, xuddi nevara kōrganday boşi osmonga yetadi. Ōşa kitobni “oynai jahon”ga, radioga olib boradi, tarḡib qiladi, gazetalarga taqriz qiladi. Muallifini yoniga olib maktabma-maktab yurib, uçraşuvlar, taqdimotlar uyuştiradi. Işxonasida bolalar kitoblarining mōjazgina kōrgazmasini taşkil qilib, “Bolaning bir qōliga non, bir qōliga kitob bering” deb şior yozib qōygan. Menga qolsa, bu şior barça maktab, mahalla, kutubxonaga, hatto metro, avtobus, tramvaylarga ham joylaştirilişi kerak. Bolada nonga bōlgan oiladagi tarbiya, munosabat, hurmat kitobga nisbatan ham şakllanişi darkor. Bu kōnikmani bolalar ongida biz ota-onalar şakllantirişimiz lozim bōladi. Erkin aka şahardagi bolalar şifoxonalaridan birida kitob burçagi taşkil qilgan. Yangi kitob çiqsa, olib borib berib keladi. Boşqa naşriyotlarda çiqqan ki­toblarni ham yetkazadi. Umuman, şifoxonalarda, dam oliş uylarida, sanatoriylarda kutubxona, boringki, mōjazgina burçak taşkil qiliş uçun katta mablaḡ, harakat kerakmas-ku. Qolaversa, kitob ham muolajaning bir şaklidir.

Kitobsiz hayot yōq desak, kitobsiz ham umr keçirayotgan, keçirganda ham boy-badavlat, tōkin-soçin yaşayotganlar yetarli. Qōliga kitob uşlamagan baxtli bōlolmaydi deb ham aytolmayman, baxtli yaşayotganlar bisyor. Faqat hamma gap baxtni kim qanday tuşunişida. Mening nazarimda hayot — tirikçilik, ma’naviyat — tiriklik. Qorinni tōy­ḡaziş mumkin. Ma’naviyatni-çi? Qalbni-çi? Imon-e’ti­qod, ezgulikni-çi? Ularni kitobsiz, ilm-ma’rifat ziyosisiz tōldirib, tōyḡazib bōlarkanmi? Kitob ōqigan odamdan yomonlik çiqmaydi, sot­qinlik çiqmaydi. U ōzini kamroq, yurtni, millatni kōproq ōylaydi. U xudbin bōlmaydi.

“Şarq” naşriyotida ho­zir bolalar adabiyotiga, lotin imlosidagi asarlarga kōproq e’tibor qaratilayapti. Farzandlarimiz ertaga dunyoga yuz tutganlarida hamma bilan barça sohada bab-baravar fikrlaşa olsinlar degan yaxşi niyatda bu işga qōl urilgan. Ta’bir joiz bōlsa, bu kelajakka sarflangan ōzi­ga xos investitsiya. Lekin, afsuski, kelajak uçun qilingan sa’y-harakatga bugun mablaḡ berilmaydi. Yarim hazil, yarim çin ma’nodagi bu gapimni tuşuntirsam, hozir ayrim, ayniqsa, kiçik, xususiy naş­riyotlar faqat pulli kitob­larnigina yoki tez pul bōladigan oldi-qoçdi “narsa”larni çop etayotgan yoki boşqa bir naşriyotlar davlat byudjeti hisobidan çop etiladigan darsliklarnigina poylab işlayotgan bir paytda ma’naviyatga xizmat qiladigan adabiyotlarni çop etiş bugungi bozor iqtisodiyoti şaroitida uzoqni emas, bugunni kōra bilmaslikka ōxşab ketadi. Lekin şu işlar ham qilinişi kerak-ku. Aytaylik, hamma ham bugun Şukur Xolmirzayevning 4 tomlik, Ōlmas Umarbekovning, Said Ahmad, Toḡay Murodning 3 tomlik asarlarini çop etişga jazm qilolmaydi. Çunki bu kitoblar tezda sotilib ketmaydi. Pulini qoplaşiga bir-ikki yil vaqt ketadi. Ikki yil­da xarajati­­ni qopla­gan loyi­ha bugungi kun uçun samaralimi? Ammo bu asarlarni xalqqa yetkaziş burçimiz. Beixtiyor ma’naviyatga xizmat qiladigan adabiyotlarni çop etişga muayyan imtiyozlar yaratiş kerakmikan, deb ōylab qolasan.

Mustaqillikning muhim şartlaridan biri — barça sohalarda dunyoga çiqiş. Mana, sportçilarimiz dunyoni zabt etişmoqda, işlab çiqarişda jahon andozalariga tenglaşayapmiz. Noşirçilikda ham xalqaro darajaga kōtariliş boş vazifamiz. Bunga baholi qudrat erişayapmiz ham.

Ilgarilari yaltiroq, rang­li kitoblar, albomlar Turkiyada, Germaniyada, Malayziyada bosib kelinardi. Hozir birorta kitob çet davlatda bosilmaydi. Hammasi ōzimizda, xorijnikidan qolişmaydigan ōz naşriyotlarimizda naşr etiladi.

Har yili Germaniyaning Frankfurt şahrida eng yirik xalqaro kitob yarmarkasi bōladi. Deyarli har yili mamlakatimiz naş­riyotlari ōz mahsulotlari bilan iştirok etişadi, sovrinlar olib kelişadi. Dunyo bizga noşirçilik — matbaaçilik sohasida ham tan bermoqda. Şu ōrinda bir gapni ham aytib ōtay. Frankfurt yarmarkasida “Dunyoni kitob qutqaradi” deb yozib qōyilgan. Men taşkilotçilardan qiziqsinib sōradim:

— “Dunyoni gōzallik qutqaradi”, degan gap bor. “Dun­yoni iste’dod qutqaradi” deganini eşitganmiz. Lekin bunisi tadbir bahonasida sōz ōyini emasmi?

Ular kulib şunday deyişgani esimda: gōzallik ham, boringki, u xoh içki, xoh taşqi gōzallik bōlsin, iste’dod kabi kitob orqa­li yaratiladi. Çunki kitob gōzallik va iste’dod uyḡunligining mevasidir.

Bu gapga bir narsa qōşiş qiyin. Mening birdan-bir orzuim bor. Bayramlarda, tuḡilgan kun, tōylarda yaqinlarimizga kitob sovḡa qilişni odat qilsak, qandoq ajoyib iş bōlardi. Tōylarda qilinadigan sarpolarning sanoḡi yōq. Ularni kamaytiriş hisobiga yana bir sarpo qōşilsa — kitoblar taxlami. Qilingan garnitur, mebellar tōplami turli billur idişçalar, vaza, qadahçalar bilan tōldiriladi. Lekin uning kitobga mōljallangan joyi ham bor. Kōp holda kuzatganman ana şu joy yo bōş turadi yoki u yerga ham kōz-kōz qilinadigan buyumlar qōyib taşlaşadi. Vaholanki, asosiy vazifasi mehmonlar oldida “obrō, havas, maqtov” olib beriş bōlgan bunday buyumlardan farqli ravişda kitoblarga mehr qōygan kişiga ular bir umrlik dōst, ziyo çaşmasi bōlib xizmat qiladi. Faylasuflardan biri “Aql bilan boylik topiş mumkin, lekin boylik bilan aql topib bōlmaydi” deb bejizga ayt­magan.

Bir neça yil oldin bir dōstimning tuḡilgan kuniga “Boburnoma” kitobini sovḡa qilib bordim. Atrofda ōtirganlar içida hayron bōlganlari ham, ensasi qotganlari ham bōldi. Oradan bir yil ōtib qariyb ōşa davrada ōtirganlar yana dōstimnikida yiḡildik. “Boburnoma” çiroyli javonning eng kōzga kōrinarli joyida turardi. Hammaning e’tibori şunda bōldi. Ketişda ōşanda ensasi qotgan ikki tanişim meni sekin çetga tortib, şu kitobni qayerdan topiş mumkin deb sōradi…

Şu-şu bu odatimni kanda qilmayman.