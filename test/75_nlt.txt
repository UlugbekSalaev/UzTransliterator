“2 ming nafarga yaqin bolam bor” – “ḡayrioddiy kasb” egasi
Karmanalik Ḡulom Hasanov 16 yildirki bolalarni maktab oldida svetofordan ōtkazib qōyiş bilan şuḡullanadi. U şu muddatda faqatgina yarim kun – avtohalokatga uçragan ōz farzandi operatsiya qilinayotganida işga kelmagan.   

Karmana tumanidagi axborot texnologiyalariga ixtisoslaştirilgan 2-sonli umumta’lim maktabi Navoiy şahri va Karmana tumani markazini boḡlovçi yōl yoqasida joylaşgan. Maktabda 1 800 nafardan ortiq ōquvçi 2 smenada tahsil oladi. Şu tufayli ertalab, tuşlik payti va keçga yaqin maktab oldida kōplab ōquvçilar tōplanişadi, yōldan ōtib-qaytişadi.

Ḡulom Hasanov 16 yildan buyon ana şu maktab oldida ōquvçilarni yōldan ōtkazib turadi. Bu savobli işi tufayli uni kōpçilik – ota-onalar ham, taksi haydovçilari ham yaxşi tanib qolgan. Yōldan ōtgan borki, u bilan sōraşib ketadi.

Ḡulom Hasanov işi uçun davlatdan maoş olmaydi, rasman maktab xodimi hisoblanmaydi. Farzandlarining xavfsizligini ta’minlaşga hissa qōşayotgan bu insonga ota-onalar har oyda pul yiḡib, maoş tōplab berişadi. Bir nafar ōquvçi uçun oyiga ixtiyoriy ravişda 5 ming sōm olinadi. 1800 nafar ōquvçining barçasi ham yōldan ōtmaydi. Oyiga ōrtaça 4-5 mln sōm mablaḡ yiḡiladi va bu pul Ḡulom Hasanov hamda uning şerigiga beriladi.

Ḡulom Hasanovning ma’lum qilişiça, u maktabdagi barça ōquvçini ismi bilan taniydi, ota-onasini ham biladi:

“Bu işda işlay boşlaganimga 16 yil bōldi. Şu paytgaça biror kōngilsiz hodisa bōlmagan. 1800 nafar ōquvçi bōlsa, barçasining ismini, qayerda yaşaşini bilaman, ota-onasini ham yaxşi taniyman. Beradigan pulidan ham kōra, ota-onalarning duosi muhimroq men uçun. Ertalab soat 7:00da kelaman va 19:00da ketaman. Albatta, qiyinçiliklari ham bor. Masalan, svetofor ōçib qolgan paytlari, qiş kunlari, sovuq va yoḡinli kunlarda qiyin bōladi. Issiq jonning isitmasi bōladi deganlaridek, kasal bōlib qolganimda ham şu yerga kelib ōtirgan paytlarim bōlgan. Çunki şerigimning bir ōzi xavfsizlikni ta’minlaşi qiyin. Bolalarni ōzimning farzandimday kōraman: ota-onasiga qōnḡiroq qilib beraman, taksiga mindirib yuboraman, yōldan ōtkazib qōyaman.

2007 yilda kelgandim bu yerga işga. Kelganimda 29 yoşli yigit edim. Hozir 45 yoşga kirdim. 16 yil davomida har kuni işga kelganman. Faqatgina ōḡlim avtohalokatga uçrab, operatsiya qilinayotganda yarim kun  kelolmaganman”.

Ḡulom Hasanovning işidan ota-onalar ham mamnun. Ular şu inson borligi uçun kōngillari doim xotirjam ekanligini aytişadi.

“Nabiram 1-sinfga qatnaydi. Ōzim kelib olib ketaman maktabdan. Tōḡrisi, kōnglim tōq, xavotirga ōrin yōq. Çunki keç qolgan kunlarim ham Ḡulom aka şu yerda olib ōtiradi nabiramni. Faqatgina yoş bolalarni emas, kattalarni ham yōldan ōtkazib qōyadi. Men bunday insonni birinçi marta kōrişim – çin yurakdan, vijdonan işlaydi. Mehnatlarini qadrlaş kerak bunday insonlarning. Şunça transport ōtyapti, benzin hidi, çang deganday, oson emas işlari. Borlariga şukur. Şu Ḡulom aka bor, men tinç tōḡrisini aytsam”, — deydi fuqaro Şohista Tōrayeva.

Viloyatda yōl çetida joylaşgan maktablar kōp. Ayniqsa, serqatnov yōllarda bolalarning maktabga ōtib-qaytişi ança xavotirli. Ōpkasini bosib ololmaydigan “uçar” haydovçilarning e’tiborsizligi yoki uquvsizligi oqibatida nogiron bōlib qolgan ōquvçilar ham yōq emas. Şu sababli Ḡulom Hasanov svetoforni qattiq “qōriqlaydi”.     

“Çin yurakdan xizmat qiladi xalqning bolasi uçun. Har bir bolaning qōlidan tutib, yōldan ōtkazib qōyadi. Şuning uçun ota-onalarning kōngli tōq, bexavotir işga borib kelişadi. Ḡulom aka bir kun işga kelmasa, biz yōlni nazorat qilolmay qolamiz. U kişi davlatdan heç qanday maoş olmaydi. Maktabimizda ota-onalardan iborat kuzatuv kengaşi faoliyat yuritadi. Şu kuzatuv kengaşimiz jamoatçilik asosida şaroiti bor ota-onalardan 5 ming sōmdan mablaḡ yiḡib, oylik maoş sifatida Ḡulom aka va uning şerigiga topşiradi.

Maktabda 1800 nafardan ortiq bola ōqiydi. Ularning ismini maktab direktori sifatida men bilmasligim mumkin, ammo Ḡulom aka biladi. Sababi, ular bilan kunda muloqot qiladi”, — deydi maktab direktori Tursunoy Xalilova.

Navoiy viloyati IIB YHXB axborot xizmatiga kōra, 2022 yilning yanvar-sentabr oylarida viloyatda bolalar iştirokida 23 ta YTX sodir bōlgan. Oqibatda 4 nafar bola vafot etgan, 19 nafari jarohat olgan.