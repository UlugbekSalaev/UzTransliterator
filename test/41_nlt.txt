Abdulla Uluḡov. Arastu anglatgan adabiyot

Insoniyat tarixidagi maşhur mutafakkirlardan biri Arastu ham barça nomdor aql-idrok sohiblari singari nafaqat favqulodda ōtkir zehni, balki ōzining taşqi kōrinişi bilan ham atrofdagilarning e’tiborini tortgan. Miloddan avvalgi 384–322  yillarda yaşab ōtgan bu yunon donişmandi, manbalarda ma’lum qilinişiça, “kalta soqol qōyib, doim soçini peşonasiga tuşirib yurgan”. Tasavvurimizda uning soḡlomlik barq urib turgan vujudidan, baland qaddi-qomatidan, ōtday yonib turadigan çiroyli oçiq çehrasidan, çaqnagan kōkiş kōzlaridan, uzun qilib ōstirilgan mayin, jingalak soçlaridan, paydor bilaklaridan, uzun barmoqlaridan, umuman, baquvvat jismining har bir uzvidan unga rōpara kelgan har qanday kişiga ham jisman, ham ruhan ta’sir qiladigan allaqanday salobat yoḡilib turgan. Çunki nomi asrlar oşa ōçmasdan kelayotgan allomaning surati – taşqi kōrinişi ham uning siyrati – içki dunyosi, aql-tafakkuri singari uluḡvor, salobatli bōlgan. Borliqdagi barça narsaga muşohada yuritiş manbasi sifatida qaragan bu yunon donişmandining kişiga sinçkovlik bilan tikiladigan ōtkir nigohlarida kişilar bilan suhbatlaşayotgan paytida, şogirdlariga nimanidir uqtirayotgan çoḡida bilinar-bilinmas zavq ōynagan. U munozaralar çoḡida quvnoq tiyrak kōzlarini suhbatdoşiga tikkança, sōzlari unga qanday ta’sir qilayotganini kuzatgança jilmayib turgan. Bahslaşuvçilarning bema’ni fikrlaridan jahli çiqqanida yoki bōlak bir sababdan asabiylaşganida esa şoşib, tez-tez gapira boşlagan. Ōşanda uning ovozi daḡal, ham bir oz balandroq çiqqan.

Iste’dodli kişilar ham hammaga ōxşagan bir odam bōladi-yu, lekin ular qaysidir jihatlari bilan boşqalardan biroz ajralib ham turadi. Bu tafovut ularning bōy-basti, yuz-kōzi, xatti-harakati, sōzlaş tarzi, hodisalarga yondaşişi va yana boşqa jihatlarida seziladi.

Iste’dodli insonlarning qadri, kōpinça, ular dunyodan ōtganidan keyin bilinadi. Ular hayotlik çoḡida kōrmagan hurmat-e’tiborga vafot etganidan keyin erişadi. Tōḡriroḡi, kişilar ularning iste’dodi, qobiliyatini hayotligida emas, bu dunyodan ōtganidan keyin tan olişadi. Insoniyatning kōhna tarixi ham, yaqin ōtgan davr ham, hozirgi zamon ham iste’dodli kişilarga hasad “ōq”iga nişon bōlib qiynaliş, maşaqqatli mehnat bilan izlanib yaşaş, sarson-sargardon kun keçirib, boşqalar muyassar bōlmagan muvaffaqiyatlarga erişiş qismat qilib belgilanganidan dalolat beradi. Iste’dodli insonlarga Yaratguvçi atrofdagilarning diqqatini tortadigan qiyofa, nozik fe’l-atvor, yuksak did, favqulodda ōtkir zehn, talay zamonlar odamlar uçun jumboq bōlib qoladigan ḡaroyib qismat va yana kōp ajoyib xususiyatu xislatlar ato etadi…

Ōzini Aristokl (eramizdan avvalgi 428–347 yillar)ning şogirdi sanagan, dunyoning kōp mamlakatlarini zabt etgan maşhur sarkarda Aleksandr Makedonskiy (eramizdan avvalgi 356–323 yillar)ga ustozlik qilgan Aristotel Şarqda “Arastu” nomi bilan şuhrat qozongan. Uning ustozi Aristokl esa “Aflotun” deb uluḡlangan. Aflotun ham, Arastu ham ulardan keyingi allomalar ham “ustoz” deb e’zozlagan Sokrat (eramizdan avvalgi 470 – 399 yillar) bōlsa, “Suqrot” deb şaraflangan. Ḡarbliklar ham Şarq allomalari ismiga xuddi şu tarzda “tahrir” kiritib, ularni ōziniki qilib olişgan. Yevropada Ibn Sino (980–1037 yillar) “Avitsenna”, Ibn Ruşd (1126–1198) “Averroes”, Abu Abbos Ahmad Farḡoniy (vafoti 860 yil)  “Alfraganus” va h.k. Muhammad ibn Muso Xorazmiy (780–850)  “Algorezmus” deb uluḡlangan. Ibn Sino asarlari ōquv yurtlarida tibbiyot bōyiça tayanç manba sifatida ōqitilgan bōlsa, Ibn Ruşdning diniy va falsafiy qaraşlari asosida Ḡarbiy Yevropada “averroizm” degan falsafiy-estetik ta’limot vujudga kelgan.

Arastu salkam ikki yuzta asar yozgani, ulardan ōttiz bittasigina bizgaça yetib kelgani qayd etiladi (“Tafakkur” jurnali, 2016 yil, 2-son. B.27-28-betlar). Mana şu dalilning ōziyoq  “mantiq ilmi asosçisi”, “etika ilmining boşlovçisi” deya uluḡlanadigan Arastu buyuk qomusiy olim, uluḡ mutafakkir ekanidan dalolat beradi. Borliqni kuzatib, uning hodisalari haqida muşohada yuritişdan zavqlangan va uni ezgulikka erişiş manbai deb qaragan bu yunon donişmandi adabiyotşunoslik fanining ham tamal toşini qōygan. U ōzining “Poetika” asarida birinçi bōlib adabiyotşunoslik negizida badiiy asarlarni tahlil qiliş turişini, bu fan tilşunoslik va mantiq, tarix va san’atşunoslik, estetika va etika, falsafa va siyosat kabi ijtimoiy fanlar bilan çambarças boḡliqligini kōrsatib bergan. Teran ilmiy-nazariy tahlilga asoslangan “Poetika” ham, olimning boşqa asarlari ham şu bois alohida ta’limot sifatida e’tibor qozongan. Arastu ta’limoti, uning asarlarida ilgari surilgan ḡoya va qaraşlar xususida bahslar Ḡarbda ham, Şarqda ham asrlar bōyi tōxtamasdan davom etgan. Jumladan, Ibn Sino Arastuning “Osmon haqida” va “Fizika” asarlari xususida mulohaza yuritib, şogirdi Baxmanyor bilan şu xususda yozişmalar qilgani manbalarda kōrsatiladi.

“Poetika”, “Axloqi kabir” asarlarining e’tiborli jihati şundaki, Arastu heç bir ōrinda ōquvçiga ōzining fikr va xulosalarini ōtkazişga urinmaydi. Alloma boşqa asarlarida ham kişilarga biror bir masala xususida saboq berişga kirişib ketmaydi. Ammo u tabiat va jamiyat hodisalari, inson dunyosi murakkabliklari xususida şunday teran muşohada yuritadiki, har qanday ōquvçi beixtiyor uning fikriga qōşiladi.

Arastu: “Tarixçi va şoir bir-biridan şu jihatdan farq qiladiki, ulardan biri haqiqatda bōlgan, ikkinçisi esa bōlişi mumkin bōlgan voqea haqida sōzlaydi. Şuning uçun poeziya tarixga qaraganda falsafiyroq va jiddiyroq; poeziya kōproq umumiy, tarix esa alohida voqealarni tasvirlaydi” deydi. Bu fikr darslik, qōllanmalarda kōp takrorlanganidan uni hamma biladi. Ammo hozir barçaga ayon ana şu fikrni dastlab Arastu aytganini hamma ham xayoliga keltirmaydi. Yangi texnika vositalari, dori-darmon va hokazolarni ōylab topiş “ixtiro” deyiladi-yu,  kimdir birinçi bōlib aytgan yuqoridagiga ōxşaş fikrlar xususida bunday deyilmaydi. Aslida ayni xildagi mulohazalar ham kaşfdir. Çunki Aras­tudan avval şu fikrni heç kim aytmagan. Vaholonki, har qanday odam yangi uskuna, asbob işlab çiqarolmagani singari yangi fikr, yangi ḡoyani ham hamma aytolmaydi.

Yangi fikr, yangi ḡoya kōngilda kutilmaganda, tōsatdan paydo bōladi. Tōḡriroḡi, Xudo uni kimningdir kōngliga soladi. U uzoq vaqt kuzatiş, ōylaş, taqqoslaş, tahlil qiliş, izlanişning “meva”si sifatida ōsib çiqadi. Şu bois “Insoniy komediya” muallifi Onore de Balzak “XIX asr frantsuz yozuvçilariga maktub”ida: “Fikrni Xudo beradi va u Xudoga qaytadi, fikr qurollardan yuqoriroq turadi, fikr ularning boşiga toj bōlib qōnmoḡi va ularni tojdan mahrum etmoḡi mumkin” deydi (Jahon adiblari adabiyoti haqida. – Toşkent, Ma’naviyat, 2010. – B.216.). Hozir adabiyot va san’at haqida kōpçilik biladigan, barçaga ayon, hammaning mulkiga aylangan talay fikrlar aslida dastlab Arastu asarlarida bayon qilingan. Alloma “Poetika”, “Axloqi kabir” va boşqa asarlarida ilgari surgan, aniqroḡi, unga Xudo bergan qaraşlarini şogirdlari bilan muhokama qilgan. Ular esa ustozlarining mulohazalarini yozib olib, boşqalarga yetkazgan.

Miloddan avvalgi zamonda yaşagan bu donişmandning: “Haqiqatni izlaş ham oson, ham muşkul. Çunki heç kim unga tōliq erişolmaydi. Şuning barobarida, heç kim uni umuman payqamasligi ham mumkin emas. Ammo har bir odam tabiatni anglaşimiz uçun ozgina bōlsa-da, ōz hissasini qōşadi. Uşbu uluşlar yiḡilib esa uluḡvor manzarani hosil qiladi”, degan sōzlari Vaşingtondagi Milliy fanlar akademiyasi binosi peştoqiga yozib qōyilgan (Haqiqat manzaralari. 96 mumtoz faylasuf. – Toşkent, Yangi asr avlodi, 2002. B.98.).

Arastu Frakiyadagi Stagira şahrida tuḡilgan. Uning otasi Nikomax Makedoniya hukmdori Amint II ning şaxsiy tabibi bōlgan. Şu bois Aras­tu bolaligida Makedoniyaning bōlḡusi hukmdori Filipp bilan birga ulḡaygan. Arastu 17 yoşidan 37 yoşigaça (367–347 yillar) – yigirma yil Aflotunning Akademiyasida tahsil olgan. Aflotunni ustozi Suqrot “Platon” deb çaqirgan. “Platon” sōzi “keng yelkali, gavdali” ma’nosini bildiradi. Aristokl – Aflotunning kōrinişi, qaddi-qomati haqiqatan şunday bōlgan. Uning munozaralar paytida davra ōrtasiga çiqib kelişi yaḡrindor yelkalari bilan ilmning oḡir yukini kōtariş uçun dunyoga kelgan pahlavon ekanini bildirib turgan. Donişmandlik ramzi sanalgan Aflotun juda kōp asarlar bitgan bōlsa-da, bizgaça uning şe’riy yōlda bitilgan 25 taça miniatyura-epigrammasi yetib kelgan. Şuningdek, 23 ta asl nusxadagi va 11 ta uning qalamiga mansub deb taxmin qilinadigan suhbati, “Suqrot madhi” deb nomlangan nutqi hamda 13 ta maktubi ma’lum.

Ōzini Aflotunning şogirdi sanagan Arastu Şarqda “Iskandar Maqdunli” nomi maşhur Aleksandr Makedonskiyga murabbiylik qilib, unga falsafa, matematika, tarix kabi fanlardan va ōşa zamonda ḡoyat qadrlangan jismoniy tarbiya, kamondan otiş, kuraş kabi jang san’atlaridan saboq bergan. Arastu ham xuddi ustozi Aflotun singari tirişqoq, intiluvçan şogirdlariga mehr va xayrixohlik bilan qarab, ularning fikrlarini qadrlagan hamda boşqalarning ōz qaraşini erkin, bemalol aytişiga yōl bergan. Aleksandr Makedonskiy hukmdor bōlgaç, ustozining haykalini yasattirib, uning poyiga: “Aleksandr Makedonskiy uşbu yodgorlikni Nikomaxning ōḡli, uluḡ donişmand va avliyo Aristu xotirasiga ōrnatdi” deb yozdirgan.

Suqrot, Aflotun, Arastu yaşagan davrda Yunonistonda madaniyat yuksak darajada rivojlangan va san’atning kōpgina turlari: teatr, musiqa, haykaltaroşlik, me’morçilik, şe’riyat, dramaturgiya ravnaq topgan. Ōşa zamonda odamlarni hayotdagi turli fojialardan, inson taqdiri jumboqlaridan ogohlantiruvçi tragediya, jamiyatdagi ijtimoiy illatlarni, kişilarning axloqsizliklarini foş etuvçi komediya, adolatli davlat tuzumini, insonparvarlik qonunlarini himoya qiluvçi voizlik san’ati (ritorika) jamiyatning ijtimoiy-siyosiy, ma’naviy hayotida muhim ōrin egallagan. Yunon donişmandlari ōz zamonasining ijtimoiy-siyosiy muammolari, inson tabiati murakkabliklari, uning fe’l-atvoridagi jumboq jihatlar, kişilararo munosabatlardagi mantiq qoliplariga siḡmaydigan çigalliklar, borliq, tabiat hodisalari, davlatni boşqariş, ta’lim va tarbiya masalalari, ruh va tana, adolat, halollik xususida mulohaza yuritib, munozara qilişgan va bunda hamişa Homerning “Iliada”, “Odisseya” dostonlariga, Sofokl, Evripid va boşqa uluḡ şoirlarning asarlariga murojaat etişgan. Ular inson ruhi, din ahkomlari, davlat qonunlari, hukmdor va tobe odam munosabati, bu dunyo va narigi dunyo hamda boşqalar xususida bahslaşiş asnosida haqiqatni aniqlamoqçi bōlişgan. Masalan, Aflotunning “Davlat” asari ikkinçi kitobida qayd qilinişiça, suhbatlarning birida Glavkon Suqrotga: “Adolatsiz işlar qilişni hamma yaxşi kōradi. Odamlar faqat davlat qonunlaridan va jamoatçilik fikridan qōrqqani uçun ōzlarini nohaq işlardan tiyib turişadi. Inson qulay imkoniyat topişi bilan nohaq işlar yordamida mol-dunyo, mansab, obrō topişga kirişadi” deya e’tiroz bildirgan va bu fikrini asoslaş uçun Esxilning “Fivaga qarşi yettovlon” dramasidan: “Odamzot ōzini adolatli qilib kōrsatişi kerak emas, balki çindan ham odil bōlişi kerak” degan fikrini keltirgan. Şunda donişmand Suqrot Glavkonning bu mulohazalarini maqtagan (Boltaboyev H., Mahkamov M. Adabiy-estetik tafakkur tarixi. 1-jild. – Toşkent, Mumtoz sōz, 2013. – B.146.).

Arastu insoniyat hanuzgaça uluḡ donişmand sifatida şaraflab kelayotgan Suqrot, Aflotun singari mutafakkirlarning teran, purma’no mulohazalaridan ta’sirlanib, aqliy, ma’naviy kamolotga intilgan. U şu tariqa ōzigaça bōlgan davrda yunon ilm-fani erişgan bilimlarni ōzlaştirgan hamda “Poetika”, “Ritorika”, “Fizika”, “Metodika”, “Metafizika”, “Jon haqida”, “Osmon haqida”, “Sevgi haqida”, “Uyqu va bedorlik haqida” singari asarlar yozgan. Arastu hayot voqeligini qiyoslaşga asoslangan teran mantiqiy mulohazalari, keng qamrovli, çuqur umumlaşmaga ega xulosalari bilan tabiat, jamiyat va inson tōḡrisidagi mavjud bilimlarni rivojlantirgan. Jumladan, “Poetika”, “Axloqi kabir”, “Ritorika” asarlarida Suqrot, Aflotunning qaraşlarini ba’zan ma’qullab, ba’zan inkor qilib, kengaytirib çuqurlaştirgan.

Arastuning “Poetika” asari eramizdan avvalgi 336–332 yillarda yozilgan. Mutafakkirning hayot tajribasi ortib, aql-tafakkuri kamolga yetgan bir paytda – taxminan ellik yoşga yaqinlaşgan çoḡida bitgan bu kitobi to hozirgaça mōtabar manba sifatida qadrlanadi va u kōpgina tillarga tarjima qilinib, unga neça zamonlardan beri şarhlar bitiladi. Jumladan, uşbu asar IX asrda suryoniy tiliga, taxminan 930 yilda esa suryoniy tilidan arab tiliga ōgirilgan. Şarq mutafakkiri Abu Nasr Forobiy (873–950) Arastuning ana şu asari ta’sirida “Şe’r san’ati qonunlari haqida risola”sini yozgan hamda “Poetika”ga şarh bitib, bu asarning mazmuni va mohiyatini izohlagan. Ibn Sino (980–1037), Ibn Rōşd (1126–1198) kabi olimlar ham Arastuni ardoqlab, uning “Poetika”si xususida ehtirom bilan mulohaza bildirgan. Şarqda Arastuning boşqa asarlariga ham katta qiziqiş bilan qaralgan. Abu Nasr Forobiy Şarqda “ustozi avval” deya ta’riflangan Arastuning asarlariga şarhlar bitib, ularni keng ommaga tuşunarli tarzda bayon qilgani bois “muallimi soniy” – “ikkinçi muallim” deb uluḡlangan.

Al Forobiy at-Turkiy yunon mutafakkiri ilmiy merosiga benihoya mehr qōyib, uning barça asarlarini çeksiz qiziqiş va iştiyoq bilan mutolaa qilgan. Bu xususdagi ma’lumotlar esa, rosti kişini hayratga soladi. Manbalarda qayd qilinişiça, bu uluḡ ajdodimiz Arastuning “Jon haqida” asarining çetiga ōz qōli bilan “Men bu asarni 200 marta ōqidim” deb yozib qōygan ekan. Forobiy yunon donişmandining “Ritorika” asarini 200 marta, “Tabiiy uyḡunlik” asarini esa 40 bor ōqigani qayd qilinadi.

Arastuning asarlari esa ōquvçisiga zavq-şavq beradigan, uning tuyḡularini tōlqinlantirib, hissiyotlarini jōştiradigan ōtkir syujetli asar emas. Suqrot, Aflotun, Arastu asarlarini mutolaa qiliş uçun çidam, quntdan taşqari, kişida ilmga bōlgan ixlos talab etiladi.

Naql qilinişiça, Ibn Sino ham yunon mutafakkirining “Metafizika”sini qirq marta ōqigan, ammo unçalik tuşunolmagan, oradan ança vaqt ōtib, Forobiyning şarhi bilan tanişganidan keyingina uşbu asar mazmun-mohiyatini anglagan ekan (Arastu. Poetika (Poeziya san’ati haqida). Axloqi kabir. –Toşkent, Yangi asr avlodi, 2004. –B.81.). Bizga rivoyat, mubolaḡa bōlib tuyuladigan uşbu dalil ham ajdodlarimizning ilmga iştiyoqi baland bōlganini bildiradi.

Arastuning “adabiyotşunoslikka oid dastlabki tadqiqot” deya e’tirof etiladigan “Poetika” asari, afsuski, bizgaça tōliq yetib kelmagan. Uning saqlanib qolgan ayrim qismlarigina şunçalik e’tibor qozonib, ming yillardan beri adabiyotşunoslik, san’atşunoslik va boşqa sohalar uçun mōtabar manba bōlib kelayotgani daholarning mulohazalari barça zamonlarga birday daxldorligi, ularning qaraşlari, asrlar oşsa-da, eskirmasligidan dalolat beradi. “Poetika” tōḡrisida Forobiy, Ibn Sino singari qadimgi zamon mutafakkirlarigina emas, XX–XXI asr faylasuflari, adabiyotşunoslari ham maroq bilan mulohaza yuritişayotgani bu haqiqatni yana bir bor tasdiqlaydi. Arastuning ilmiy merosiga baḡişlangan tadqiqotlar orasida A.F.Losev, F.A.Petrovskiy, A.S.Axmanov singari rus olimlarining asarlari alohida ajralib turadi. “Poetika”ni ōzbekçaga ōgirilgan naşriga ularning ayrim maqolalari tarjima qilinib kiritilgan. Ular Arastu asari mazmunini yaxşiroq tuşunib, uning ilmiy-estetik tafakkur tarixidagi beqiyos ōrnini anglaşda ōquvçiga yaqindan kōmaklaşadi. Arastu “Poetika”si bizda dastlab 1980 yilda Mahkam Mahmudov va Ummat Tōyçiyev tarjimasida, tuzatilgan ikkinçi naşri esa 2004 yilda çop qilingan. Zahmatkaş adabiyotşunos, tarjimon, adib Mahkam Mahmudov ana şu naşrga yunon allomasining “Axloqi kabir” asari va unga şarhlarni ham tarjima qilib kiritgan.

Arastu zamonida, undan avvalgi va keyingi davrda Ḡarbda badiiy adabiyot “poeziya” deyilgan. Hozirgi tuşunçadagi badiiy adabiyotni “poeziya” deb ataş Puşkin yaşagan paytdan boşlab taomilga kirgan. Şuning uçun V.G.Belinskiy (1811–1848) adabiyot va uning ijtimoiy hayotdagi ōrni, rus va jahon adabiyoti tarixining yorqin sahifalariga baḡişlangan salmoqli tadqiqotini “Poeziyaning xil va turlarga bōlinişi” (1841) deb nomlagan. (uluḡ rus tanqidçisining uşbu asarini Oybek ōzbek tiliga tarjima qilgan).

“Poetika”ga qavs içida “poeziya san’ati haqida” deb izoh berilgan va bu asarga baḡişlangan tadqiqotlarda Arastu badiiy adabiyotni “poeziya” deb atagani ta’kidlangan. Yunon mutafakkirining neça zamonlardan buyon adabiyotni anglaş alifbosi bōlib kelayotgan uşbu asari hajman kiçkina bōlib, yaxlit holda bōlgan. Mazkur asarni yunonçadan rusçaga ōgirgan M.L.Gasparov uni kiçik sarlavhali qismlarga bōlib çiqqan. Arastuning uşbu asari ōzbekçaga V.G.Appelrot hamda M.L.Gasparovning rusça tarjimasi asosida ōgirilgan. Mahkam Mahmudovning qayd etişiça, “Poetika”ni XII asrda Ibn Ruşd arab tiliga tarjima qilgan. 1256 yilda G.Alleman ana şu tarjima asosida uni lotin tiliga ōgirgan. 1508 yilda venetsiyalik G.Valla “Poetika”ni yunonçadan lotin tiliga ōtkazgan. Rus tiliga esa uni turli vaqtlarda V.K.Trediakovskiy, S.P.Şevirev, B.I.Ordinskiy, V.G.Appelrot, M.L.Gasparov va boşqalar ham tarjima qilişgan. “Poetika”ning rus tilidagi tarjimalari orasida V.G.Appelrotning 1893 yilda amalga oşirgan ōgirmasi va M.L.Gasparovning 1978 yilda Moskvadagi “Nauka” naşriyotida bosilib çiqqan tarjimasi ōzining aniqligi bilan alohida ajralib turişi ta’kidlanadi. Eramizdan avval bitilgan uşbu asarni ōquvçilar tuşunişini osonlaştiriş maqsadida M.L.Gasparov matnga yuqoridagi şartli sarlavhalarni kiritgan.

“Jahondagi birinçi adabiyot nazariyasi” deya e’tirof qilinadigan mazkur tadqiqot sof ilmiy akademik uslubda yozilgan va unda poeziya, ya’ni badiiy adabiyotning asosida hayot turişi, şoir undagi hodisalarning ōxşaşini ijod qilişi yoki ularni qaytadan gavdalantirişi uqtirilgan. Arastuning uşbu asari: “Biz umuman, poetik san’at tōḡrisida, şuningdek, uning alohida kōrinişlari va ulardan har birining imkoniyatlari, poetik asarning yaxşi çiqişi uçun rivoyat (mifos) qanday tuzilmoḡi lozimligi tōḡrisida sōzlaymiz. Bundan taşqari, asarning neçta va qanday qismlardan iborat bōlişi, şu bilan birga, bu tadqiqotga tegişli bōlgan hamma boşqa masalalarga tōxtalib ōtamiz”, deb boşlangan. Asar bilan tanişib çiqilgaç esa yunon donişmandining “bu tadqiqotga tegişli bōlgan hamma boşqa masalalar” xususidagi mulohazalari bizgaça yetib kelmagani aniq ayon bōladi. Lekin zamonlar oşa adabiyotning mohiyatini anglaşda muhim manba bōlib kelayotgan “Poetika”ning saqlanib qolgan qismi ham Arastu imkon boriça unga qalb qōrini tōkkanini bildiradi.

Arastu mazkur asarida “poeziya – ōxşatiş san’ati” degan qaraşni ilgari surgan va uning paydo bōlişi xususida fikr bildirib, poetik san’at ikkita sababga kōra: gavdalantiriş hamda ōxşatiş xususiyati asosida yuzaga kelişini qayd etgan. U ōzining uşbu mulohazalarini asoslaş uçun: “Ōxşatiş – insonga bolalikdan xos xususiyat. Inson boşqa mavjudotlardan ōxşatiş qobiliyatiga ega ekanligi bilan ham farqlanadi, hatto, dastlabki bilimlarini u ōxşatişdan oladi va bu jarayon samaralari barçaga huzur baḡişlaydi… Biz haqiqatda yoqimsiz kōringan narsalarga, masalan, jirkanç jonivor va murdalar tasviriga zavq bilan boqamiz. Buning sababi şundaki, bilim oliş faqat faylasuflarga emas, balki boşqa kişilarga ham juda yoqadi. Farq şundaki, oddiy odamlar biliş uçun tomoşa qilmaydilar. Ular tasvirga zavqlanib qaraydilar. Çunki unga boqib, “mana bu narsa bunday ekan” deb mulohaza yuritişni ōrganadilar. Agar ōxşaşi tasvirlangan narsani avval kōrmagan bōlsa, ōxşatişdan emas, balki biçim, bōyoq yoki şunga ōxşaş boşqa narsadan zavq tuyadilar” degan (Arastu. Poetika (Poeziya san’ati haqida). Axloqi kabir. –Toşkent, Yangi asr avlodi, 2004. – B.23-24.). Arastuning endilikda barçaniki bōlib qolgan bu fikri mantiqan asosli ekanligi bois ming yillar ōtsa-da, eskirmasdan keladi.  “Adabiyot – hayot voqeligining badiiy aksi” degan keng tarqalgan qaraş zaminida Arastuning ana şu mulohazasi turadi. Uning ayni fikri “adabiyot qanday paydo  bōlgan?” degan savolga eng asosli javob bōla oladi. Adabiyotning mohiyatini anglaş esa u qanday paydo bōlganini bilişdan boşlanadi. Bundan Arastu insoniyatga adabiyot aslida nima ekanligini birinçi bōlib tuşuntirgan, başariyatga sōz san’ati mohiyatini anglatgan daho ekani ayonlaşadi.

Hayotning sirli, jumboq bōlib kelayotgan jahatlaridan biri şundaki, Xudo ne’matlarining qadrini barça bandalariga birdaniga bildirmaydi. U hamişa ayrim bandalarigagina ne’matlarining qadri, ahamiyatini ang­laydigan ōtkir aql-tafakkur beradi hamda ular orqali ōzining çeksiz mōjizalarini ma’lum qiladi. Arastuning adabiyot mohiyatini ayon etuvçi mulohazalari ham Olloh uni boşqalardan zukko qilib yaratganidan dalolat  baradi. Şu bois qança zamon ōtsa-da, uning qaraşlari san’atning ijtimoiy hayotdagi ōrni, adabiyotning ōziga xos xususiyatlarini anglaşda tayanç asos bōlib keladi. Adabiyotni yevropaça andozada anglaş Arastuning “Poetika”sidan boşlanadi. Forobiyning uşbu asarga yozgan şarhidan, Ibn Sinoning “Yoruḡlaniş” asaridagi Arastu qaraşlariga munosabatidan esa yunon donişmandining “Poetika”si va boşqa asarlari Şarqda ham hayot va uning sōzdagi aksi – adabiyotning mohiyatini anglaş, inson jumboḡini tuşunişda ōziga xos e’tiborli manba bōlganini bildiradi.

Arastuning şe’r navlari, şoirlarning bir-biridan farqi, ōxşatiş, tragediya, komediya, dramaning paydo bōlişi va ularning ōziga xos xususiyatlari haqidagi mulohazalari hozir ham eskirmagan. Uning tragediya, komediya, dramaning xususiyatlari tōḡrisidagi fikrlari adabiyotşunoslikda allaqaçon ōzlaşib, darslik, qōllanma, luḡatlardan mustahkam ōrin olgan. Arastu, jumladan, tragediyani: “U şe’rning ma’lum bir navi bōlib, uning ōqilayotganini eşitgan yoki ōzi ovozini çiqarib ōqigan kişi huzur qiladi. Tragediyalarda birovlarga misol (ōrnak) bōla oladigan yaxşilik­lar va maqtaniladigan fe’l-atvorlar zikr qilinadi; bu vaznda şaharni boşqaruvçi hukmdorlar madh etiladi”, deb izohlaydi. Arastu tragediya va komediyaning paydo bōlişini qōşiq bilan boḡlaydi. Qōşiqlarning ōzi esa badihagōylik – improvizatsiyadan kelib çiqqanini ta’kidlaydi. U tragediya, komediya, drama adabiy janr sifatida şakllanişi jarayonida kōp ōzgarişlarga uçraganiga e’tibor qaratadi va bu ōzgarişlar ularning teatr tomoşasi sifatida namoyiş qilinişi bilan boḡliqligini qayd etadi. Arastu adabiy janrlar manzarasidagi ōzgarişlarni, birinçi nav­batda, unda inson obrazini gavdalantirişda kōradi. “Esxil bitta aktyor ōrniga ikkita kiritdi, xor qismini ozaytirdi va dialogni birinçi ōringa qōydi. Sofokl esa aktyorlarni uçtaga yetkazdi va dekoratsiyalar kiritdi” deydi. Bundan tragediyalar teatr tomoşasi sifatida namoyiş qilingan ilk davrlarda sahnada, asosan, bitta aktyor harakat qilgani va u kōproq monolog ōqigani ayonlaşadi. Arastuning adabiyot manzarasini, janrdagi ōzgarişlar darajasini belgilaşda adabiy qahramon obrazini tayanç mezon qilib olgani adabiyotşunoslik uçun keyinçalik ham muhim asos bōlib qoldi. Çunki har qanday asardan asosiy maqsad inson obrazini – uning hayotdagi qiyofasi, holatini kōrsatişdir. Sahnada bir yarim-ikki soat namoyiş qilinadigan, kitobda yetmiş-yuz sahifani taşkil etadigan tragediyada ham, ikki misra – sanoqli sōzlardan iborat fardda ham insonning muayyan holati, kayfiyati ifodalanadi. Şuning uçun adabiyot tarixiga baho berilganida, joriy adabiy jarayon xususida sōz yuritilganida, albatta, asosiy e’tibor avvalo adabiy qahramon obraziga qaratiladi. “Poetika”da Esxil va Sofoklning tragediya janri kamolotiga qōşgan hissasi, sōz san’atiga kiritgan yangiligi, yuqoridagi iqtibosdan kōrinadiki, aniq aytiladi. Bundan adabiyot tarixi va adabiy jarayonga baho berişda, birinçi navbatda, adabiy qahramon obrazini e’tiborga oliş zarurligi anglaşiladi. Ayonki, “Poetika”da asosiy ob’ekt qilib olingan tragediya, komediya, drama janriga mansub asarlarda emas, hikoya, qissa, roman, dostonlarda ham fe’l-atvori, dunyoqaraşi bir-biridan tamoman farq qiladigan qahramonlar obrazi gavdalantiriladi. Ularda hukmdorlar, savdogarlar, zodagonlar, çōponlar, dehqonlar, kosiblar, qaroqçilar va boşqalarning portreti çizilib, ularning hayot tarzi kōrsatiladi. Muallif asarida turli tabaqa kişilarining obrazini gavdalantiradi. Yozuvçi, şoir, dramaturg bir-biri bilan murosasiz kuraş olib borayotgan personajlarning ōy-keçinmalarini ōzining içki dunyosi asosida oçib beradi.

Forobiy “Poetika”ni şarhlar ekan: “Ayrim şoirlar tuḡma qobiliyatli va şe’r bitişga tayyor tabiatli kişilar bōladi va ular taşbeh va tamsilga layoqatli bōladilar… Bir xil şoirlar şe’r san’atidan yetarliça xabardor bōlişavermaydi, balki ular tuḡma qobiliyatlarining yaxşiligi bilangina qanoat hosil qiladilar. Ular ōzlarining iste’dod darajalariga kōra iş tutadilar. Bunday şoirlar çinakam musaljis – mulohazakor şoirlardan sanalmaydilar. Çunki ularda şe’r san’atini ōzlaştirib oliş uçun kamolot yetişmaydi va bu san’atda turḡunlik bōlmaydi. Kimki unday odamning şe’rini kōrib, u qobiliyatli odam ekan, deb ōylagan bōlsa, bu şuning uçunki, uning fe’l-atvorida şoirlarga xos bōlgan turq-kōriniş mavjudligidangina şunday mulohazaga kelingan. Yo bōlmasa, bu xil odamlar çinakamiga şoirlar san’atini egallagan bōlişadi, hatto, şe’r ijodiga xos bōlgan xususiyatlardan birortasi ham, u qaysi şe’r turiga aloqador bōlmasin, baribir, bu qonun-qoidalar undan qoçib qutulolmaydi. Ular şe’riyat san’atida qōllanadigan taşbeh va tamsillarni juda ham mahorat bilan işlatadilar. Bu xil şoirlar çindan ham “qobiliyatli şoirlar” deyişga sazovordirlar. Ana şu ikki tabaqa şoirlar (tuḡma qobiliyatli şoir hamda şe’r yoziş qonun-qoidalarini ōrganib, ōzlaştirişda uquvli şoir – A.U.) ga va ularning fe’llariga taqlid qiluvçilar bōladi. Bular ōşa ikki tabaqa şoirlar yōli – ijodini yodlaydilar. Ular ōzlarida tuḡma şoirlik tabiati bōlmagani holda, şe’riy san’at qonun-qoidalaridan xabardor bōlib turib, taşbeh – ōxşatiş va tamsil – metaforalarning ketidan yuradilar. Yōldan adaşadigan va toyadigan şoirlarning kōpçiligi xuddi mana şu tabaqa şoirlar içidan çiqadi”, deydi.

Arastuning boşqa fikrlari, xususan, adabiyotning paydo bōlişi va uning ahamiyati, adabiy turlar va janrlar haqidagi fikrlari ham qança asrlar ōtsa-da, jiddiy tarzda ōzgarmasdan, adabiyotning mohiyatini ang­laşning alifbosi bōlib, kişilarning fikrini yoriştirib keladi. Şu bois Mixail Baxtin: “Janrlarning nazariyasi bizning zamonimizgaça ham Aristotel qoldirib ketgan nazariyaga heç qanday muhim yangilik qōşolgan emas. Uning “Poetika”si janrlar nazariyasining mustahkam poydevori bōlib qolaveradi. Faqat bu poydevor gohida şu qadar çuqurlikka ōrnaşadiki, uni kōrişning ōzi amri mahol bōlib qoladi” deydi (Baxtin M.M. Literaturno-kritiçeskiye stati. – M., Xudoj. lit., 1986. – S.396.). Bu uluḡ rus adabiyotşunosi “Epos va roman” tadqiqotida roman janrining ōziga xos jihatlari tōḡrisida mulohaza yuritiş asnosida adabiyotşunoslikning nazariy muammolariga ham e’tibor qaratib: “Ōtmişning yirik va tugal poetikalari – Aristotel, Goratsiy va Bualo poetikalari adabiyotning yaxlitligini va bu yaxlitlik içida barça janrlarning mukammal uyḡunlik hosil qilişini çuqur his etiş ruhi bilan suḡorilgan. Ular mazkur janrlar uyḡunligini gōyo ayon eşitib turadilar. Bu poetikalarning kuçi, betakror yaxlitlik sifatidagi mukammalligi va tugalligi şunda”, deb ta’kidlaydi.

“Poetika”da, asosan, tragediya, komediya, dramaning ōziga xos xususiyatlari tavsiflangan va ular haqida bayon qilingan mulohazalar zamonaviy adabiyotşunoslikda ham deyarli ōzgarişsiz takrorlanadi. Çunki Arastu uşbu janrlarga mansub asarlarning mohiyatini aniq bayon qilgan. Masalan: “Tragediya muayyan hajmli, turli qismlari turliça sayqallangan til yordamida, bayon vositasida emas, balki xatti-harakat orqali kōrsatiladigan va iztirob bilan inson ruhini poklovçi va tugal voqea tasviridir”, degan hamda uşbu ta’rifdagi “sayqallangan til” hamda “turli qismlari turliça sayqallangan” degan ōrinlarni: “Sayqallangan til” deganda men ritm, garmoniya va musiqiylikka ega bōlgan tilni nazarda tutaman. “Turli qismlari turliça sayqallangan” deganda esa ba’zi qismlari faqat vazn bilan, boşqa qismlari ham vazn, ham musiqiylik bilan bezalgan nutq ang­laşiladi” deb izohlagan. Mazkur risolada “Tragediya xatti-harakat tasviri bōlib, undagi xatti-harakatlar muayyan xarakter va fikrlaş tarziga ega qahramonlar tomonidan amalga oşiriladi” deyilgan hamda tragediya oltita unsur: harakat va manzara, musiqa, nutq, xarakter, fikr va ḡoya hamda tomoşadan tarkib topişi ta’kidlangan. Eng muhimi, “Poetika”da “Tragediyaning qahramoni kim?”  degan savolga: “Tragediya bizdan kōra yaxşiroq odamlarni gavdalantiradi”; “Tragediyalarda birovga misol (ōrnak) bōla oladigan yaxşiliklar va maqtaniladigan fe’l-atvorlar zikr qilinadi; bu vaznda şaharni boşqaruvçi hukmdorlar madh etiladi”, deb aniq javob berilgan. Arastu “bizdan kōra yaxşiroq odamlar” deganda hukmron tabaqa vakillari – şohlar, vazirlar va ularning atrofidagilarni nazarda tutgan. Çunki odamlar ōtmişda hukmron tabaqa vakillarini ōzidan ustun, deb qaraşgan va xudo bu bandalariga bōlakça marhamat kōrsatib, ularni har jihatdan boşqalardan baland qilib qōygan, deb ōylaşgan. Bunday qaraş Sofokl, Arastu zamonida hozirgi davrdagiga qiyoslaganda ança mustahkam va keng yoyilgan. Çunonçi odamlar şohning oldida tiz çōkib, ta’zim qilişni ōzlari uçun yuksak şaraf deb bilişgan. Bunday ehtirom zaminida esa hukmdorni uluḡlaş, uni hammadan ustun, hammadan kōra yaxşi, deb tan oliş turadi. Nafaqat qadimgi yunon dramaturglari asarlari yoki Şekspir tragediyalarida, balki boşqa xalqlar jumladan, Şarq xalqlari folklori va yozma adabiyotida ham qadimdan hukmdorlar asosiy qahramon sifatida gavdalantirilgan va ular, albatta, qaysidir jihatlari bilan atrofdagilardan ustun ekani kōrsatilgan. Hozir ham muşohada yuritadigan ōquvçi, tomoşabin ōzini şoh Edip, Abulfayzxon, Mirzo Uluḡbekdan aqlli, afzal deb hisoblamaydi. Qolaversa, ōzini bunday baland tutişga kişining içki madaniyati yōl bermaydi. Uşbu tragediyalarning boşqa asarlardan afzal, farqli jihati şundaki, ulardagi qahramonlar taqdiri kişilarda turli ziddiyatli hissiyotlar uyḡotadi. Mazkur asarlarni ōqiş, sahnada tomoşa qiliş çoḡida kişida bir vaqtning ōzida turli qarama-qarşi fikrlar, bir-biriga zid hissiyotlar, kimgadir nisbatan açiniş, kimgadir nisbatan nafrat hislari paydo bōladi. E’tibor qilinsa, tragediyalardagi asosiy qahramonlarning heç biri loqayd, befarq odamlar emas. Ularning barçasi ehtirosi baland, şiddatkor, jōşqin tabiatli kişilardir. Sofokl, Şekspir tragediyalarida ham, “Abulfayzxon”, “Mirzo Uluḡbek”da ham bu aniq seziladi.

“Poetika”da ilgari surilgan mulohazalardan ayon bōlişiça, badiiy asarda, u qaysi janrga munsubligidan qat’i nazar, kişilarning muayyan voqea-hodisalar ta’sirida tuḡiladigan turli keçinma va holatlari ma’lum bir ḡoya asosida umumlaştirib ifodalanadi. Arastu şe’r, tragediya, komediya, drama janriga xos xususiyatlar, ulardagi qahramonlar haqida sōz yuritganida avvalo şunga alohida urḡu beradi. Yunon mutafakkiri adabiy-badiiy asarlarning umumiy va farqli xususiyatlarini kōrsatişda, janrini belgilaşda ularda inson obrazi qaysi jihatdan gavdalantirilganiga alohida diqqat qiladi. U tragediya, komediya va dramaga ta’rif berganida ayni asarda inson faoliyatining qaysi jihati tasviri yetakçilik qiladi, degan savolni kōndalang qōyadi va ular xuddi xususiyatlariga kōra tragediya, komediya yoki drama sanaladi, deb ta’kidlaydi. Arastu badiiy asarlarining san’at hodisasi sifatidagi xususiyati, avvalo, ularda inson ruhiyatining aks ettirilişida namoyon bōlişini qayd qiladi. Haqiqatan, musavvirning mahorati tabiat manzarasi, odamlarning qiyofasini çizişida kōrinsa, şoir, adibning ijodkorlig uning inson obrazini gavdalantirişi, personajlar ruhiy dunyosini yoritişida namoyon bōladi. Adabiyotning insonşunoslik mohiyati ham, muallifning inson dunyosi jumboqlarini anglaşdagi izlanişlari samarasi ham qahramonlar içki keçinmasini oçib berişda kōrinadi. Arastuning adabiyot va tarix ōrtasidagi tafovut, ijodkorlarning iste’dodi darajasi haqidagi fikrlari asl adabiyot qanday bōlişi haqida aniq tasavvur uyḡotadi. Ular Forobiydan avvalgi va keyingi davr kişilari uçun adabiyot mohiyatini anglaşda dasturulamal bōlganidek, bizning zamondoşlarimiz va kelgusi avlodlar uçun ham bu borada mustahkam tayanç bōla oladi…

Arastu “Poetika”da asarlarni tragediya, komediya, dramaga tasniflar ekan, “kişilar hamişa adabiyotdan ta’sirlanib, unga ehtiyojmand bōlib yaşaydi, çunki ular hayotni adabiyot orqali yanada yaxşiroq anglab oladi”, degan  qaraşni ilgari suradi. Bu esa taqdir unga hayotning juda kōp ne’matlaridan bahramand bōliş barobarida, insoniyatga adabiyotning mohiyatini anglatiş baxtini ham ato etganidan dalolat beradi. Asarlarda hayot voqeligining ifodalanişi tōḡrisida, ayniqsa, tragediya, komediya va drama janri xususiyatlari haqida neça asrlardan beri bildirib kelinayotgan aksariyat mulohazalarning Arastu qaraşlari doirasida aylanişi  şunday xulosaga keliş uçun yetarli asos bōladi. Adabiyotşunoslar avvalgi zamonlarda bōlgani singari hozir ham Arastuning şarofatidan adabiyotning mohiyati, uning sōz san’ati sifatidagi xususiyatlarini kaşf etişadi. Çunki Arastuning “Şoh Edip” va boşqa tragediyalar tōḡrisidagi mulohazalari badiiy asarlarni ermak uçun ōqiş, zerikmaslik maqsadida tomoşa qiliş emas, balki ularni dildan, ixlos bilan mutolaa qiliş, berilib tomoşa etişga ōrgatadi.

Adabiyotni yevropaça tuşunadigan va uni şu andozada talqin qiladiganlar ōz-ōzidan Arastuning izdoşlaridir. Frantsuz mutafakkirlari Bualo (1636–1711) va Sent-Byov (1804–1869), ingliz faylasufi, şoir Persi Şelli (1792 – 1822), nemis donişmandi Gegel (1770–1831), rus tanqidçilari Belinskiy (1811–1848) va Dobrolyubovlar (1836–1861) ham şu qatorga kiradi.

“Poetika”dagi  mulohazalar adabiyotni anglaşga  kōmaklaşiş barobarida, har bir kişining  ijtimoiy tafakkurini ham ōstiradi. Ijodkorlarning ōziga xos uslubini bilib oliş, asarlarni bir-biridan farqlaş layoqatini şakllantiradi. Undagi: “Sofokl aks ettirişda, bir jihatdan, Gomerga ōxşaş bōlsa (çunki ularning har ikkisi ham yaxşi kişilarni tasvirlaydi), boşqa jihatdan esa Aristofanga yaqin. Zero, ularning ikkovi ham kişilarni harakatda, ya’ni dramatik harakatda kōrsatadi. Şuning uçun ham ba’zilar dramaning ōzi harakat, u harakat qiluvçi şaxslarni aks ettiradi, deyişadi”  kabi mulohazalar “insoniyat adabiyotni anglaşda aynan Arastu singari  mutafakkirlarning şarofati bilan ilgariga qarab dadil odimlagan” degan fikrni kōngilga soladi. Barça zamonlarda ōzini ziyoli sanagan kişilar Arastu asarlarini mutolaa qilgani, ōqimişli odamlarning aql saviyasi esa yunon mutafakkirlari asarlarini qay darajada bilişiga kōra belgilangani bejiz emas. Buning sababi, Arastu kabi donişmandlar hayotning teran qatlamlariga boşqalardan kōra çuqur kirib borişi bilan belgilanadi. Jumladan, adabiyotşunoslikda keng tarqalgan “Şoirning vazifasi haqiqatan bōlib ōtgan voqea haqida emas, balki sodir bōlişi mumkin bōlgan voqea haqida sōzlaşdir. Zero, tarixçi va şoir bir-biridan biri nazmda, boşqasi esa nasrda yozişi bilan farqlanmaydi (axir Gerodot asarlarini ham şe’rga soliş mumkin. Biroq uning asarlari xoh nazmda, xoh nasrda bōlsin, baribir tarixligiça qolaveradi). Poeziyada qandaydir xarakter ehtimol yoki zaruriyat tufayli bunday yoki unday sōzlaşi, harakat qilişi kerak. Mana şu umumiylik deyiladi. “Poeziya qahramonlarga ism qōyiş orqali umumiylikka intiladi” singari mulohazalar dastlab “Poetika”da  bayon etilgan. Çunonçi “Poetika”da “Poeziya qanday paydo bōlgan?” degan savolga: “…odamlar qadimdanoq tabiatan ōxşatişga qobiliyatlidirlar, ular buni oz-ozdan taraqqiy ettira borib, badiha şe’rlar (improvizatsiya)dan haqiqiy poeziyani yuzaga keltirganlar” deb aniq javob beriladi. Bundan adabiyot ibtidosida  şe’riyat turişi, sōz san’ati şe’riyat zaminida paydo bōlgani anglaşiladi.

Arastuning xarakter, ḡoya, gōzallik tōḡrisidagi fikrlari hozirgi paytda ham ayni hodisalarga berilgan eng asosli, mazmundor ta’rif ekanini heç kim inkor qilolmaydi. Jumladan: “Poetika”da bu xususda: “Inson maylining nimadadir namoyon bōlişi, kimning nimanidir afzal deb hisoblagani yo nimanidir yoqtirmagani xarakterdir; gapiruvçining nimani ma’qullagani yoki yoqtirmagani aniq ifodalanmagan nutqda xarakter gavdalanmaydi. Ḡoya esa nimaningdir borligi yoki yōqligi yoxud umuman nimaningdir ifodalanişidir”, deyiladi. Qadimgi yunon mutafakkiri ōzining bu kabi falsafiy mulohazalarini şunçaki bayon qilmaydi, balki ularni izçillik bilan rivojlantirib, ayni tuşunçalarning mohiyatini keng yoritadi. Masalan, tragediyada xarakterlardan tōrt maqsad (xarakter yaxşi, ōziga xos, hayotiy (haqqoniy) hamda izçil bōlişi kerak) kōzda tutilişini qayd qilib: “Şaxs agar ōzining gaplari va işlarida qandaydir maqsadga amal qilsa, u xarakterga ega bōladi” deydi. Bundan esa hamma emas, balki ōz maqsadiga erişiş uçun intiladigan, yōlidagi tōsiqlardan oşib ōtadigan, faol, harakatçan, kuraşçan odamgina xarakter sohibi ekanligi tuşuniladi. Sofokl, Şekspir tragediyalari, Fitratning “Abulfayzxon”, Maqsud Şayxzodaning “Mirzo Uluḡbek” asarlaridagi asosiy qahramonlar maqsadi yōlida dadil kuraşadi. Şu bois ular boşqalardan alohida ajralib turadi va ōziga xos xarakterga ega kişi sifatida tasavvur hosil qiladi.

Arastu tragediyaga xos xususiyatlar, undagi zaruriy unsurlarni birma-bir şarhlar ekan, uning hajmi haqida sōz yuritib: “Muayyan bōlaklardan tarkib topgan, tartibli va ayni çoḡda har qanday hajmga emas, balki muayyan hajmga ega bōlgan mavjudot, har qanday narsa gōzaldir. Gōzallik hajm va tartibdan kelib çiqadi”, deydi. Yunon donişmandi haddan taşqari kiçkina narsa ham, haddan taşqari katta narsa ham gōzal sanalmasligini alohida ta’kidlaydi. Rostdan ham heç kim turli mikrob­larni, bit, kana singari mayda haşarotlarni yoki fil, jirafa, begemot, kit, tuya, timsoh kabi katta, bahaybat hayvonlarni gōzal, çiroyli demaydi. Çunki ularning kōrinişi kişiga kapalak, kaklik, bulbul, ohu, kanareyka yoki gullagan ōrik, oppoq oçilgan bodom daraxti singari zavq bermaydi. Arastuning uqtirişiça, kişilarga zavq beradigan narsalarda qismlar ōzaro mutanosib joylaşadi hamda ular muayyan hajmga ega bōladi. Şuning uçun olim narsa-hodisalardagi barça a’zo, unsur bir-biriga mos, mutanosib bōlganida ular çiroyli kōrinib, e’tiborni tortişini ta’kidlaydi hamda: “Jonli va jonsiz gōzal narsalar bir qaraşda sezib olinadigan hajmga ega bōlişi lozim”, deydi.

“Poetika”dagi “Hajm asarning mohiyatidan kelib çiqadi. Har doim yaxşiroq tuşuniladigan narsa hajman gōzalroq bōladi” kabi hikmatomuz mulohazalar Arastu xuddi ustozlari Suqrot va Aflotun singari uluḡ faylasuf ekanidan dalolat beradi. Insonning dili esa hikmatga intiladi. Çunki qalb boşqa barça narsalardan kōra hikmatomuz sōzlardan kōproq oziqlanadi.

Arastu tragediyaga xos xususiyatlar, komediya, drama, eposga xos sifatlar tōḡrisida sōz yuritganda, ularning kelib çiqiş sabablariga e’tibor qaratib, hayotdagi barça hodisalar bir-biri bilan bevosita yoki bavosita boḡliqligini alohida qayd etadi. “Poetika” boşqa jihatlariga kōra ham mantiqiy muşohada yuritişning mumtoz namunasi bōla oladi. Undagi: “Tragediya xatti-harakat tasviri bōlib, muayyan xarakter va fikrlaş tarziga ega bōlgan qahramonlar tomonidan amalga oşiriladi (xuddi şunga muvofiq biz ularni qandaydir xatti-harakatlar deb ataymiz). Tabiiyki, bundan xatti-harakatning ikki sababi – xarakter (tragediyaning tōrtinçi unsuri) va fikr – ḡoya (beşinçi unsuri) kelib çiqadi. Ana şu fikr va xarakterga muvofiq faol şaxslar muvaffaqiyatga yoki muvaffaqiyatsizlikka uçraydi” kabi ōrinlar şunday deyiş uçun tōla asos beradi.

Arastu poeziyaning mohiyati, tragediya, komediya, dramaning ōziga xos xususiyatlari, farqli jihatlarini kōrsatib bermaganida, aniqki, insoniyatning ular tōḡrisidagi tasavvuri, tuşunçasi hozirgiçalik oydin, ravşan bōlmasdi. “Poetika”da bayon qilingan mulohazalardan Arastu singari donişmandlar narsa-hodisalarning hamma ham e’tibor qilavermaydigan muhim jihatlarini favqulodda zukkolik bilan topib, ularga xos umumiy va farqli xususiyatlarni aniq ajratib kōrsatişi ayon bōladi.

Bizgaça tōliq holda yetib kelmagan “Poetika”da boşqa janrlarga qaraganda, tragediya xususida kōproq mulohaza yuritilgan. Buning sababi şundaki, insonning hayoti heç qaçon bir tekis, sip-silliq keçmaydi. Hammaning bir-biriga boḡliqligi va har bir odamning ijtimoiy ahvoli, yoşidan qat’i nazar, ōz olami, intilişi mavjudligi kōpinça ōzaro munosabatlarni keskinlaştirib, manfaatlar tōqnaşuvini – turli darajadagi mojaro, fojialarni keltirib çiqaradi. Odamlarni esa hamişa atrofidagilarning bir me’yorda, mōtadil keçayotgan hayoti emas, balki ōzaro tōqnaşuvi, bir-biri bilan olişuvi kōproq qiziqtiradi. Tragediya janriga mansub asarlarda esa ijtimoiy mavqei, mansab darajasi, boyligi, aql-idroki jihatidan boşqalardan ustun turadigan hukmdorlar hayotidagi fojeliklar gavdalantiriladi. Odamlar imkoniyati keng, qōli uzun hukmdorlarning ayançli ahvoli, çorasiz qolganini kōrganida ōzining boşiga tuşgan muşkulliklar xususida ōylay boşlaydi va muammolari şoh Edip yoki Mirzo Uluḡbekniki kabi dahşatli emasligini anglab yetadi. Tragediyalarning birgina mana şu ta’siri, ya’ni kişilarga taskin-tasalli berişi, hayotda ōzidan battarroq, qismati ayançliroq kişilar borligi haqida muşohada yuritişga undaşining ōzi ularning beqiyos amaliy ahamiyati borligini bildiradi. Tragediya ta’sir kuçi jihatidan komediya, dramadan, umuman, barça janrlardan ustun turadi. Aytiş mumkinki, tragediya sōz san’atining barça janrlariga xos eng yaxşi jihatlarni ōzida mujassamlaştiradi. U inson hayotidagi ziddiyatlar va ular oqibatida tuḡiladigan fojialarni boşqa janrlardan kōra teranroq qamrab oladi va tomoşabinlar kōz oldida gavdalantirib beradi. Şu bois qadimda Yunonistonda tragediya janridagi asarlar adabiyot va san’atning darajasini kōrsatadigan, ijodkorlarning mahoratini ōlçaydigan asosiy mezon qilib olingan va ular asosida kōrsatiladigan tomoşalar eng yuksak madaniy-ma’rifiy marosim, ommaviy tadbir sifatida qadrlangan.

Yunon allomasining badiiy asar ahamiyati, uning ta’sirçanlik xususiyatlari, şoirlarning qobiliyati, iste’dodi darajasi tōḡrisidagi fikr­lari ham ōzining keng qamrovliligi hamda hozirgi zamonga bevosita taalluqli ekanligi bilan diqqatni jalb etadi. Masalan, uning: “Asar şunday yozilişi kerakki, u sahnada kōrilmaganida ham, bōlib ōtgan voqeani tinglovçi har bir kişi, xuddi Edip haqidagi rivoyatni tinglaganday, hodisalarning keskinlaşib borişidan ḡam çekuvçiga nisbatan ōzida hamdardlik sezsin va vujudi jimirlab seskansin”, degan fikri XXI asrda ham kino, teatr, tasviriy san’at, haykaltaroşlik singari zamonaviy san’atning barça turlari uçun eng maqbul mezon bōla oladi. Arastu san’at asarining ahamiyatini kişilarning hissiyoti va ongiga ta’sir kōrsatişi, qahramonlariga nisbatan hamdardlik yoki aksinça hisni uyḡotişida kōradi. Buning uçun esa asar, avvalo, hayot voqeligi bilan bevosita boḡlanişi, undagi eng muhim muammolarni ōzida aks ettirişi kerak, deydi. Haqiqatan har bir asar aynan mana şu xususiyati bilan ruhimizga ta’sir ōtkazib, ma’naviy faoliyatimizning tarkibiy qismiga aylanadi. Badiiy asarlarning, umuman, san’atning kişilar ongi, dunyoqaraşiga, ijtimoiy hayotga ta’siri esa tuz yoki şakarning oş-ovqat tarkibiga qōşilib ketişiga ōxşaydi. Ayonki, nonning, oşning tarkibidagi tuzni, şakarni kōz kōrmaydi. Çunki tuz, şakar non, oş, pişiriqlarning iç-içiga singib, kōrinmaydigan darajada yōq bōlib ketadi. Ammo uning oz-kōpligi yoki me’yordaligi ōşa narsalarni iste’mol qilganda, albatta, bilinadi. Biz şu paytgaça ōqigan, tomoşa qilgan asarlar, jumladan, “Şoh Edip”, “Mirzo Uluḡbek” tragediyalarining qalbimizga, ongimizga ta’sirini ham biror bir mikroskop yoki boşqa zamonaviy texnika vositalari ham kōrsatib berolmaydi. Ammo san’at va adabiyotning ong-tafakkurimiz, dunyoqaraşimizga hayotbaxş samarasi odamlar bilan ōzaro munosabatlarimizda, hayotdagi muammolarga yondaşişimizda, ularga baho berişimizda seziladi.

Tragediyalarning syujeti keskin, şiddatli voqealarga asoslanadi. Ularning uşbu xususiyati komediya, drama, hikoya, qissa janridagi asarlar bilan qiyoslaganda yanada yaqqol bilinadi. Sofoklning “Şoh Edip” tragediyasi jahon adabiyotidagi eng keskin, eng dramatik, eng fojitiy syujetli asar ekanligi e’tirof etiladi. Jahon adabiyotidagi heç bir asar syujetining ōtkirligi jihatidan “Şoh Edip” bilan tenglaşolmaydi. Nomlari “Poetika”da qayd etilgan tragediyalar kabi Şekspir, Puşkin, Fitrat, Şayxzodaning asarlarida ham şohlar, vazirlar, malikalar, şahzodalar, sarkardalar, ya’ni hukmron tabaqa namoyandalari asosiy qahramon sifatida gavdalantiriladi hamda ularning yon-atrofidagi yaqin kişilar, taşqi kuçlar bilan tōqnaşuvi hamda şu bilan bevosita boḡliq holda, ōz-ōzi bilan olişuvi kōrsatiladi. Ular mana şu murosasiz kuraş jarayonida çuqur ma’naviy iztirob va ruhiy qiynoqlarga tuşadi.

Şoh Edip, qirol Lir, Mirzo Uluḡbek singari hukmdorlar aql-idroki, hayotga qaraşi jihatidan boşqa odamlardan ança ustun turadi. Tragediyalarda hukmdorlarning ayançli qismati misolida dunyo ajoyibotu ḡaroyibotlarga tōlaligi, ōzini hammaning hukmdori deb bilgan rahnamolar ham taqdir oldida ojiz bōlib qolişi, inson kim ekanligidan qat’i nazar, bu dunyoda ḡam-ḡussa çekib, ranj-alam tortib yaşaşga mahkum ekanligi va şu tarzda ma’naviy ulḡayiş, ōzini anglaş, Ollohning çeksiz qudratini his qiliş yōlini bosib ōtişi boşqa janrdagi asarlardan kōra yorqinroq va ta’sirçanroq aks ettiriladi.

Arastu tragediyaning komediya, drama va eposdan farqli jihatlari xususida sōz yuritganda, birinçi navbatda, u kişilarda hamdardlik hissini uyḡotişi va iztirob bilan ruhni poklaşiga alohida urḡu bergan. “Tragediya. Uning mohiyati” deb nomlangan 6-bobda: “Tragediya muayyan hajmli, turli qismlari turliça sayqallangan til yordamida, bayon vositasida emas, balki xatti-harakat orqali kōrsatiladigan va iztirob bilan inson ruhini poklovçi muhim va tugal voqea tasviridir”, deyilgan bōlsa, “Tragediyaning tarkibi” degan 13-bobda esa: “Eng yaxşi tragediyaning tarkibi oddiy emas, balki murakkab bōlişi lozim. Şu bilan birga, u qōrqinç va hamdardlik uyḡotuvçi voqeani aks ettirişi kerak (çunki bu xususiyat badiiy tasvirlaşning ōziga xos qonuniyatidir)… Biz begunoh iztirob çekkan odam uçun qayḡuramiz, ōzimizga ōxşaş baxtsiz inson taqdiri uçun esa qōrqamiz”, deb ta’kidlangan. Ammo har qanday mojaro emas, balki ota-bola, er-xotin, aka-uka, qadrdon dōstlar ōrtasidagi tōqnaşuv, ziddiyat diqqatni kōproq jalb etişi qayd qilinadi.“Şoh Edip”da, Şekspir tragediyalarida “Mirzo Uluḡbek”da ham murosasiz tōqnaşuvlar bir-biriga begona, notaniş kişilar orasida emas, balki oila a’zolari va ularning yaqinlari ōrtasida keçadi hamda ayni kelişmovçilikdan barça birday azoblanadi. Bir-biriga qadrdon kişilarning azoblanişi bizda ularga nisbatan hamdardlik va açiniş hissini uyḡotadi. Ayni çoḡda ōzimizning ahvolimiz, hayotimiz haqida ōylab kōrişga undaydi. Çunki şoh Edip, qirol Lir, Mirzo Uluḡbekni ham, ularni muşkul ahvolga solgan odamlarni ham butkul ayblab, qoralab bōlmaydi. Ularning açinarli qismati qalbga vahima, qōrquv hissini soladi. “Poetika”da: “Tragediyada şoir badiiy tasvir yordamida berişi lozim bōlgan zavq rahmdillik va qōrquvdan kelib çiqadi”, deyiladi. Bu ōrinda “zavq” deganda “ta’sirlaniş” nazarda tutiladi.

Bir qaraganda, “Şoh Edip”, “Mirzo Uluḡbek” tragediyalarida: “Odam – murakkab mavjudot. U komillikdan yiroq. Unga işonib bōlmaydi”, degan ḡoya ilgari surilganday tuyuladi. Hayotning ōzida ham uşbu asarlarda qalamga olingan voqealardan kōra mudhiş hodisalar hamişa yuz beradi. Mualliflar hayotdagi fojeliklarga e’tibor qaratiş orqali insonga nafratini ifodalaganday kōrinadi. Stendal, Balzak, Gyugo asarlarida frantsuz, Dostoyevskiy, Lev Tolstoy romanlarida rus jamiyatiga oçiqdan-oçiq haqoratlar yoḡdiriladi. Masalan, Stendalning “Qizil va qora” romanida: “Sizlarning munkillab qolgan jamiyatingiz uçun eng muhimi odob saqlaş… Sizlar heç qaçon harbiy jasoratdan nariga ōtolmaysizlar: sizlarda myuratlar topiladi, lekin vaşingtonlar paydo bōlmaydi. Men Frantsiyada quruq şuhratparastlikdan bōlak heç nimani kōrmayotirman” (Stendal. “Qizil va qora”. – T.: Adabiyot va san’at naşriyoti, 1979. – 285-bet)” deyilsa, Gyugoning “Parij Bibi Maryam ibodatxonasi” romanida: “Bu parijliklar bir tōda eşakmiya, johil kişilar ekan-ku! Misteriyani tinglaş uçun tōplanişsa-yu, boşlanganda eşitişmasa! Ular uçun Bibi Maryamdan boşqa hamma – Klopen Truylfu, kardinal, Kopenol, Kvazimodo va iblisning ōzi ham qiziq, maroqli!” (“Jahon adabiyoti” jurnali, 2017 yil, 1-son. – 44-bet)” deb aytiladi. Bu vaziyatda, aslida mualliflar hayotdagi mavjud holatni haqqoniy gavdalantiriş orqali ōz millatdoşlarining ayançli ahvoli uçun qayḡuradi. Vatani uçun açinayotgani, iztirob çekayotganini ma’lum qiladi. Yozuvçi, şoirlarning ōz millati, xalqiga açinişi zaminida esa ularning insonga mehri, başariyatga muhabbati turadi. Arastu singari mutafakkirlar asarlarining ahamiyati ham adabiyotşunoslar, faylasuflar yoki siyosatşunoslarning bilimi, tuşunçasini teranlaştirişi bilangina belgilanmaydi. “Poetika” singari asarlar, ularda bayon qilingan mulohazalar, ilgari surilgan qaraşlar har bir kişining ōz hayotiga ma’no baxş etişiga kōmaklaşib, ularning ōtmişni idrok etişi, hozirgi paytni qadrlaşi va kelajakka işonç, umid bilan qaraşiga bevosita ta’sir kōrsatişi bois qadrlanadi. Ajdodlar tajribasi, ota-bobolar anglagan hayot hikmatlari, arastular merosi kişilarning ma’naviy-ruhiy barkamollikka intilişida mustahkam zinapoya vazifasini bajaradi. Odamlar ana şu zinapoyalarni bosib, asta-sekin yuksaklikka kōtarilib, ōzligini anglaydi. Umr bōyi davom etadigan bu jarayonda har bir kişi ōzining aqli, istak va intilişiga muvofiq hayot haqiqatini idrok etadi. Çeksizlik sari yōnaltirilgan bu sayohatda kişilar borliqdagi eng kiçik zarra ham mislsiz mōjiza qilib yaratilgani, har bir hodisaning baḡrida tuganmas sir, jumboq yaşiringani, heç bir voqea ōz-ōzidan yuz bermasligi, ular ōrtasida kōzga kōrinmas mustahkam içki boḡliqlik borligini bilib olişadi.

Tragediyalarda oiladagi baxtsizlik, fojiani kōrsatiş orqali jamiyatdagi, butun mamlakatdagi mavjud vaziyatga işora qilinadi. Çunki oila barça zamonlarda jamiyatning ajralmas tarkibiy qismi sanaladi. Xonadonlardagi ahvol, undagi odamlarning ōzaro munosabatlari jamiyatning ma’naviy-axloqiy holati, mamlakatning ijtimoiy-iqtisodiy darajasini kōrsatib beradi. Tragediyalar ana şunday amaliy ahamiyatga ega bōlgani bois Suqrot, Aflotun, Arastu singari qadimgi zamon mutafakkirlari bu janrni san’atning yuksak namunasi, deya e’tirof etişgan.

“Poetika”da adabiyotşunoslikning qator masalalari, xususan, hozir ham dolzarb muammolardan biri bōlib kelayotgan “janr” tuşunçasining mohiyati yoritiladi. Arastuning: “San’atkorlar muayyan şaxslarni tasvirlaydilar. Ular esa yaxşi yoki yomon bōlişi mumkin (negaki şaxslarning qandayligi şu bilan belgilanadi. Zero, hamma odamlar xarakterlaridagi illati yoki fazilati jihatidan farqlanadilar). Ular bizdan yaxşiroq yoki bizdan yomonroq yoki hatto, bizdek bōladilar”, degan fikri badiiy asarning janrini belgilaşda undagi qahramonlar obrazi tasviri muhim asos bōlişini bildiradi. Arastu xarakterlar hayotiy bōlişi zarurligi haqida fikr bildirarkan: “Tragediya bizdan kōra yaxşiroq odamlarni gavdalantiradi”, deydi. Bunda u tragediyada hukmdorlar va ularning atrofidagilar asosiy qahramon qilib kōrsatilişini nazarda tutadi. Qadimdan barça xalqlarda faqat Xudoning nazari tuşgan odam hukmdor, amaldor bōladi. Boşqa kişilar heç qaçon amaldor yoki hukmdor bōlolmaydi, degan qaraş keng yoyilgan. Bunday işonç esa mustahkam hayotiy asosga ega. Arastu: “Komediya yomon kişilarni, butunlay badnom qiliş ma’nosida bōlmasa-da, gavdalantirişdir”, deydi. U “yomon odamlar” deganda oliy tabaqa emas, balki quyi tabaqa vakillarini nazarda tutadi. Komediyalarda esa asosiy muddao kōproq quyi tabaqa vakillarining kulgili holatlarini namoyiş qiliş ekani aniq seziladi. Ularda, asosan, oddiy kişilar fe’l-atvoridagi illatlarga e’tibor qaratiladi. Uşbu janrga mansub asarlarda istehzo, kinoyaga tōla kulgi uyḡotadigan holatlar ijtimoiy hayotimiz husnini buzadigan “qora doḡ” ekani eslatiladi. “Poetika”da komediyaga xos uşbu xususiyat tōḡrisida: “Kulgili holat xunuklikning bir qismi, xolos. Aslida kulgili narsa – bu heç kimning dilini oḡritmaydigan va heç kimga zarar keltirmaydigan ba’zi bir nuqson va majruhlikdir”, deyiladi. Aslida heç kim ataylab kulgili ahvolga – birovlarga mazax bōladigan holatga tuşmaydi. Insonning kōpgina xatti-harakati, kōpinça, uning xohiş-istagi asosida emas, balki beixtiyor rōy beradi. Şu bois har bir kişi ba’zan ōzi sezmagan, bilmagan holda boşqalar oldida ḡalati işlarni qilib qōyadi. Çunki Olloh ayrim bandalarini xunuk, kulgili holatlarga soliş orqali ham boşqalarga saboq beradi. Hammaning har xil fe’l-atvorga ega ekanligi, kōpçilikning ōz tabiatidagi illatlardan qutulolmasligi şuni bildiradi.

“Poetika”da komediya haqidagi fikrlar tragediya tōḡrisidagi mulohazalarga qiyoslaganda, juda kam uluşni taşkil etadi. Buning nisbati ōndan birga ham tōḡri kelmaydi. Arastu uşbu holatni: “Tragediya sohasidagi ōzgarişlar va ularning aybdorlari bizga ayon. Komediyadagi ōzgarişlar esa bizga noma’lum. Çunki unga boşdanoq e’tibor bermaganlar. Hatto, komiklar uçun xorni endigina arxont teatri (davlat, hukumat teatri) nisbatan keçikib bera boşladi. Dastlab, u havaskorlardan taşkil topgan edi. U muayyan şaklga ega bōlganidan keyin esa uning ijodkorlari nomlari eslana boşlaydi. Ammo niqobni, prologni kim kiritgan, aktyorlar miqdorini kim orttirgan va boşqa qator masalalar noma’lum bōlib qolmoqda”, deya izohlagan. Balki komediya va drama haqidagi mulohazalar tragediya tōḡrisidagi fikrlarga qiyoslaganda juda kam ekanligi “Poetika” bizgaça tōliq yetib kelmagani bilan boḡliqdir.

Arastuning, “Tragediya – iztirob bilan inson ruhini poklovçi muhim va tugal voqea tasviri”, degan fikri uşbu janrning boşqa asarlardan farqli va ustun jihatini aniq ifodalaydi.

Qayd qilinganidek, Arastu adabiyotning paydo bōlişini insonning tabiatida ōxşatiş qobiliyati mavjudligi bilan boḡlaydi va odam ana şu qobiliyatini asta-sekin rivojlantirib, badihagōylikni – qofiyali, ōlçovli qilib gapirişni ōzlaştirgan hamda bundan zavqlangan, deydi. Haqiqatan, kişilar ōzlariga quvonç baḡişlab, ruhini kōtargan zavqlaniş hissi hamda boşqalar e’tiborini ōziga jalb etiş istagi tufayli sōzlarni tizimga solib, qofiyalab, şe’r tōqişni ōrganişgan. Avloddan-avlodga ōtib kelayotgan maqol, topişmoq, qōşiqlar şu tariqa paydo bōlgan. Hozirgi paytdagidek, olis ōtmişda ham ma’lum bir ohangga ega, teran ma’noli fikrlar kişilarni hayajonlantirib, ularni ruhlantirgan. Odam esa yoşidan, ijtimoiy ahvolidan qat’i nazar, ovoz, ohangga, çiroyli ifodalangan fikrga befarq bōlolmaydi. Muayyan ritmdagi ohang hamişa kişining e’tiborini tortadi. Şe’rda esa sōzlar muayyan ritmga tuşib, ōziga xos ohang hosil qiladi.

Keskin dramatik tōqnaşuvlardan iborat syujetga asoslangan qadimgi yunon tragediyalarida iştirokçilar soni unça kōp emas. Masalan, “Şoh Edip”da sakkiz nafar, “Antigona”da ōn nafar iştirokçi bor va syujet voqealarida har biri ōziga xos ōrin tutgani bois bir-biriga soya solmaydi. Aksinça, bir-birining fonida ular yaqqolroq kōzga taşlanib, xuddi hayotdagi jonli odamday taassurot qoldiradi. Yunon donişmandi badiiy asarlarning kişilar e’tiborini tortadigan eng muhim jihati syujetda keskin burilişlar sodir bōlişi, qahramonlar taqdirida kutilmagan, ularning ōzlariga boḡliq bōlmagan jiddiy ōzgarişlar rōy berişi ekanligini alohida ta’kidlaydi. U inson qismatining mana şu murakkab, çalkaş, ziddiyatli nuqtasi qançalik teran yoritilsa, asar şunçalik diqqatni jalb etişini uqtirib, hayotda ham keskin burilişlar tasodifan, tōsatdan yuz berişiga e’tibor qaratadi va: “Tōsatdan ang­laş, nomidan ham kōrinib turganidek, bilmaslikdan bilişga tomon, baxtiyorlik va baxtsizlikka tomon mahkum etilgan şaxslarning dōstlik yoki duşmanlik tomon ōtişidir. Tōsatdan bilişning eng yaxşi namunasi xuddi “Edip”da yuz bergani singari muşkul ahvol davomida sodir bōladi. Albatta, ōzgaça bilib qolişlar ham bōladi; çunonçi, ta’kidlanganidek, jonsiz va har qanday tasodifiy narsalarni ham, şuningdek, kimningdir nimadir qilgani yoki qilmaganini anglaş mumkin. Biroq fabula uçun eng zaruri va voqea uçun nisbatan ahamiyatlisi, yuqorida aytilgan tōsatdan anglaşdir. Çunki bunday anglaş keskin buriliş – muşkul ahvol bilan birgalikda açiniş yoki qōrquvni yuzaga keltiradi. Tragediya esa xuddi şunday voqealarni aks ettiradi, baxt va baxtsizlik ham xuddi şunday tōsatdan anglaş bilan birga sodir bōladi”, deydi. Bu kabi mulohazalar Arastuning inson hayoti, butun borliq Yaratuvçining izmida ekanini e’tirof etişini bildiradi. “Şoh Edip”da ham, “Iliada” va “Odisseya”da ham “taqdir – ilohiy hukm, inson uning oldida ojiz” degan  ḡoya ifodalanadi. Azaldan sirli, jumboq bōlib kelayotgan taqdir juda murakkab hodisa sifatida ōtmiş adabiyoti uçun ham, zamonaviy sōz san’ati uçun ham muhim mavzu bōlib keladi. Sofokl “Şoh Edip”da uni ilohiyot bilan boḡlab talqin qiladi. Narsalarga esa qaysi tomondan qaralsa, ularning ōşa tomoni kōrinadi. Hodisalarga ham qanday maqsad, qaysi nuqtai nazardan qaralsa, ular ōşanday ma’noni anglatadi. Şoh Edipning ayançli qismati barça zamonda kişilarni dahşatga soladi va u turliça talqin qilinadi. Sofoklning “Şoh Edip”i inson taqdiri ilohiyot bilan boḡliqligini kōrsatişning eng mumtoz talqini hamda jahon adabiyotidagi eng keskin syujetli asar bōlib qolmoqda.

Asarlarning ta’sirçanligi, avvalo, muallifining ijodkor sifatidagi mahoratiga boḡliq. Arastu buni: “Ōzi hayajonlana oladigan şoir tomoşabinlarni hayajonlantira oladi, ōzi ḡazablana oladigan kişi tomoşabinlarni ham ḡazablantira oladi. Şuning uçun poeziya – iste’dodli yoki majnunsifat insonning qismatidir. Iste’dodli odamlar ruhan juda ta’sirçan, majnunsifatlari esa jazavaga moyil bōladilar”, deb izohlaydi. Bundan iste’dodli ijodkorlarning fe’l-atvori ḡalati bōlişi haqida hozir aytiladigan ança-munça fikrlar aslida eramizdan avval Arastu tomonidan bildirilgani ayon bōladi. “Birinçi muallim” deya uluḡlangan bu yunon donişmandi iste’dodli kişilar fe’l-atvoriga “ruhan juda ta’sirçan bōlişadi” deb aniq tavsif beradi. Uning “poeziya – iste’dodli yoki majnunsifat insonning qismati” degani sōz san’atiga va unga hayotini baḡişlagan kişilarga berilgan eng teran hamda ma’nodor obrazli ta’rifdir. Uluḡ allomaning ayni ta’rifidan ham adabiyot jōn hodisa emasligi, unda kişilarning aqli yetmaydigan allaqanday sir, jumboq mavjudligi anglaşiladi. Bu uning  birdan-bir quroli sōz ekanligi, sōz esa ilohiyotga daxldor qalb hodisasiligini bildiradi.

Arastuning adabiyotni anglaş va anglatiş yōlidagi bunday  qaraşlarining hozirgaça yaşab kelayotgani yuqorida qayd qilinganidek, avvalo uning sōz ilohiyligiga astoydil işonganidan kelib çiqadi. Sōzning ilohiyligiga imon keltirgan, bu haqiqatni çin dilidan his qilgan kişi olamlarning yaralişiga vosita bōlgan sōzga çeksiz mehr bilan qaraydi. Mehr esa mehrni tuḡdirib, qahr yōlidagi tōsiqqa aylanadi. Nizomiy Ganjaviy, Xusrav Dehlaviy, Abdurahmon Jomiy va Alişer Navoiy “Xamsa”laridagi “Sōz ta’rifi” boblari şunday deyişga tōliq asos beradi.

Arastu komediya tōḡrisida sōz yuritar ekan, poeziya, xususan, dramaturgiya san’atning boşqa turlaridan yuksak turişini ta’kidlaydi hamda bunga sōz san’ati qalb keçinmalarini har jihatdan teran oçib berişga qodirligini asos qilib kōrsatadi. Maşhur musavvir Leonardo da Vinçi esa kōz insonga dunyoni maksimal darajada aniq kōriş imkonini beruvçi ilohiy tuhfa ekanidan kelib çiqqan holda, rangtasvir va rasmni san’atning ōzga turlaridan ustun qōyadi.  Ispan faylasufi Ortega-i-Gasset: “Bir maysaning unib-ōsişida butun olam, butun koinot iştirok etadi” deganidek, “Poetika”da adabiyot va inson hayotini anglaş, tuşuntiriş borasida bayon qilingan mulohazalar zamirida nafaqat Arastuning, balki ungaça yaşab ōtgan barça donişmandlarning bu xususdagi qaraşlari kōzga kōrinmas riştalar orqali ōzaro boḡlanib uyḡunlaşgan.  Şu bois uşbu asar asrlar oşa Ḡarb va Şarq mutafakkirlarining e’tiborini ōziga qaratib kelgan.

“Poetika”da bayon qilingan mulohazalar, unda ilgari surilgan qaraşlar negizidagi adabiyot, uning asosidagi sahna san’ati – spektakl, filmlar ijtimoiy hayotga barça fanlardan kōra kōproq ta’sir qiladi. Din ham, mafkura ham adabiyot asosida odamlar ongiga singadi, degan fikr turadi. Arastu ayni asarida insoniyat tarixida birinçilardan bōlib adabiyotning jamiyat hayotidagi ōrni, uning har bir kişining şaxsiy faoliyatidagi juda muhim ahamiyatini kōrsatib bergan.

Arastu ham ustozlari Suqrot, Aflotun singari voqelikkka faylasufona nigoh bilan qarab, yunon adiblari asarlarini ilmiy-estetik asosda tahlil qilgani bois “Poetika”dagi mulohazalar “Şoh Edip” yoki boşqa asarlar tōḡrisida fikrlarning kengayib borişiga yordam beradi. Buni ta’kidlaşimizning boisi şundaki, aksariyat asarlarda, jumladan, adabiyot, san’at xususidagi kitob, maqolalarda tasavvurni teranlaştiradigan, fikrlarni boyitadigan yangiça mulohaza “yarq” etib kōrinmaydi.

Kōpçilik badiiy asarlarni syujetiga qiziqib, ermak yoki vaqt ōtkaziş uçun yoxud odatlanib qolganidan qōliga oladi. Arastuning adabiyot mohiyatini anglatadigan mulohazalari bilan tanişgandan sōng esa kişi beixtiyor ōqiyotgan asarlarining içiga kirişga, ularda inson hayoti haqida aytilgan gaplarning  ma’nosi xususida muşohada yuritişga intiladi.

Ayonki, “Poetika”da qahramonlarining boşiga tuşgan kulfatlar, ular keçirgan iztiroblar va kuraşlarni tasvirlaşi bilan adabiyotning oliy namunasiga aylangan yunon tragediyalari asosiy ob’ekt qilib olinadi. “Şoh Edip”, “Prometey”, “Antigona” qahramonlarining ōzaro kuraşlari, iztiroblari va kuçli ehtiroslari esa diniy mohiyatga ega. Din bilan boḡliq hodisalar hamişa kişilarning ongiga boşqa narsalardan kōproq va qattiqroq ta’sir kōrsatadi. Şu bois Lev Tolstoy: “Insoniyat hayoti faqat diniy ongni çuqur ōzlaştirib oliş oqibatidagina mukammallaşişi mumkin. Diniy ong esa odamlarni ōzaro mustahkam boḡlaydigan yagona ibtidodir. Odamlarning diniy ongni ōzlaştirişi inson ma’naviy faoliyatining hamma qirralari tomonidan amalga oşiriladi. Bu faoliyatning qirralaridan biri san’atdir. San’atning qismlaridan biri drama bōlib, ehtimolki, u boşqalari orasida eng ta’sirçanidir” deydi (Jahon adiblari adabiyot haqida. – T.: “Ma’naviyat”, 2010. – 190-bet).

“Poetika”ni ōqib, undan sōz san’atining mohiyatini ozmi-kōpmi, ang­laganingizdan keyin adabiyotning asl asarlari, deylik Navoiyning “Xazoyin ul maoniy” va “Xamsa”si, Şekspirning “Qirol Lir”, “Hamlet”, “Otello” tragediyalari, F.Dostoyevskiy, L.Tolstoy romanlari yoki Stendalning “Qizil va qora”, “Parma ibodatxonasi”ni, Balzak, Tagor singari uluḡ sōz san’atkorlari asarlarini mutolaa  qilayotganingizda rōparangizda odam va olam haqida allaqanday bōlakça bir dunyoning eşigi oçiladi.