«Yadro qurolining bevosita tahdidi». Bayden Karib inqirozidan beri «armageddon» xavfi eng yuqori darajada ekanidan ogohlantirdi
AQŞ prezidenti Jo Bayden payşanba kuni dunyo 1962 yilgi Karib inqirozidan beri «armageddon» xavfiga eng yaqin kelganini aytdi, çunki Rossiya hukumati, jumladan prezidenti yadro quroli qōllaş imkoniyatini haqida gapirmoqda. Avvalroq Oq uyda Rossiyaning ommaviy qirḡin qurollari qōllaşga tayyorlanayotganining heç qanday alomatini kōrişmayotgani aytilgandi.

«Yadro qurolini qōllaşning bevosita tahdidi»

Nyu-Yorkda Demokratik partiya a’zolari tomonidan taşkil etilgan mablaḡ yiḡiş tadbiri vaqtida çiqiş qilgan Bayden rossiyaliklar prezidenti Putinni yaxşi bilişi va u «taktik yadro qurollari, biologik yoki kimyoviy qurollardan foydalaniş ehtimoli haqida gapirganda hazillaşmasligi»ni aytdi.

«Biz Kennedi va Kuba raketa inqirozidan beri «armageddon» istiqboli bilan tōqnaşmagandik», - degan Bayden va Putin tomonidan real tahdid yuzaga kelgani, çunki «uning qurolli kuçlari, aytiş mumkinki, ortda qolayotgani»ni qōşimça qilgan.


«Kubadagi raketa inqirozidan keyin birinçi marta, agar hammasi şu yōnalişda rivojlanişda davom etsa, bizda yadroviy qurol bilan bevosita tahdid bor», — deya AQŞ prezidentidan iqtibos keltirgan Reuters agentligi.

Amerika prezidenti taktik yadro qurolini osonlik bilan işlatiş va heç qanday oqibatga duç kelmaslik ehtimoli deyarli yōq ekanini ta’kidlagan.

Uning ta’kidlaşiça, Vaşington diplomatik yeçimni qidirmoqda. «Biz Putin uçun qanday çiqiş yōli borligini tuşunişga harakat qilmoqdamiz. U nafaqat obrōsini yōqotmaslik, balki Rossiyada sezilarli qudratini yōqotmaslik uçun şunday holatga tuşişi mumkin», — dedi Oq uy rahbari.

Rossiya armiyasi yadro arsenalini ḡarbning yuqori texnologiyali qurollariga qarşi turişi mumkin bōlgan asosiy jihat sifatida kōradi. 

Uni qōllaşning eng muhim omili duşmanga psixologik ta’sir kōrsatiş, ya’ni ehtimoliy tajovuz tōxtatilgunga va «Rossiyani qoniqtiradigan şartlarda» tinçlik sulhi tuzilgunga qadar eskalatsiya darajasini oşirişga tayyorligini namoyiş etiş hisoblanadi. 

1962 yilgi Karib inqirozi - AQŞ va SSSR ōrtasida yuzaga kelgan siyosiy, diplomatik va harbiy qarama-qarşilikning nomi. Bunga sovetlar Kubaga yadro quroli joylaştirgani sabab bōlgan. Ōşanda tomonlar yadro qurolini qōllaşiga bir baxya qolgandi.  Vaziyat sovetlar ittifoqi Kommunistik partiyasi Markaziy komiteti birinçi kotibi Nikita Xruşçev va AQŞning ōşa vaqtdagi prezidenti Jon Kennedi ōrtasidagi suhbat orqali hal qilingan.

Bugun 70 yoşga tōlgan Putin Rossiya hududiy yaxlitligini saqlaş uçun «barça mavjud vositalarni işga solişga tayyorligi» haqida aytgan. U bu haqda 21 sentabr kuni, mamlakatda safarbarlik e’lon qiliş çoḡida aytgan, şu bilan birga, «yadro quroli» jumlasini işlatmagan. «Bu blef emas», deya qayd etgandi u kameraga yuzlanib.

30 sentabr kuni Kremlda Ukrainaning bosib olingan tōrt hududini Rossiya tarkibiga qōşib oliş bōyiça kelişuvlar imzolandi, 5 oktyabr kuni esa Putin ularning annexiasi tōḡrisidagi konstitutsiyaviy qonunlarni imzoladi.

Ukraina va Ḡarb mamlakatlari Ukrainaning uşbu 15 foiz hududi annexiasini tan olmagan.

«Yadro vasvasasiga çuqur kirişib ketiş»

6 oktyabr kuni Ukraina prezidenti Volodimir Zelenskiy videoaloqa orqali Avstraliyaning Loui institutida videoaloqa orqali qilgan ma’ruzasida NATO «Rossiyaning yadro qurolidan foydalaniş ehtimolini istisno qiliş» uçun Rossiya Federatsiyasiga qarşi oldindan «ogohlantiruvçi» zarba berişi kerakligini ta’kidladi.

Bu sōzlar Moskvada keskin reaksiya keltirib çiqardi. Putinning matbuot kotibi Dmitriy Peskov uning sōzlarini «oldindan aytib bōlmaydigan dahşatli oqibatlarga olib keluvçi jahon uruşini boşlaşga da’vat» deb hisobladi, Rossiya TIV rasmiysi Mariya Zaxarova esa Zelenskiyni «Ḡarb siyosatçilari qōllari bilan sayyorani yōq qilişi mumkin bōlgan maxluq» deb atadi.

Şundan keyin Ukraina prezidenti matbuot kotibi Sergey Nikiforov aniqlik kiritib, Zelenskiy ogohlantiruvçi yadro zarbasini emas, sanksiyalarni nazarda tutganini aytdi. 

«Hamkasblar, sizlar yadro vasvasasiga çuqur kirişib ketdingiz, endi esa aslida yōq joylarda ham yadro zarbalarini eşityapsiz.. Prezident 24 fevralga qadar bōlgan muddat haqida gapirdi. Ōşanda Rossiya uruş boşlaşiga yōl qōymaslik uçun ogohlantiruvçi çoralar qōllaş kerak edi. Eslatib ōtaman, ōşa vaqtda faqat oldini oluvçi sanksiyalargina muhokama etilgandi», — dedi Zelenskiyning vakili.

AQŞ rasmiy şaxslari bir neça oydan buyon Rossiya jang maydonida qator strategik muvaffaqiyatsizliklarga duç kelayotgani sababli, Ukrainada ommaviy qirḡin qurollari qōllanişi xavfi haqida ogohlantirmoqda, ammo Baydenning sōzlari AQŞ hukumatidagilarning bu mavzuda aytgan eng keskin bayonoti bōldi, deb hisoblaydi Associated Press.

Reuters agentligi esa Ikkinçi jahon uruşi davridan buyon sodir bōlgan eng yirik annexiadan sōng Ukraina Xerson oblastida kattagina hududni qaytarib olganiga e’tibor qaratadi. Zelenskiy payşanba kungi videomurojaatida oktyabr oyi boşidan buyon Xerson oblastida 500 kvadrat kilometr hudud va ōnlab aholi yaşaş manzillari ozod qilingani haqida aytdi. «Şarqda ham muvaffaqiyatlar bor», deya qōşimça qildi u.

«Rossiya tayyorlanayotganini kōrsatuvçi heç qanday ma’lumot yōq»

Hafta boşida AQŞdagi rasmiy şaxslar Rossiya yadro kuçlari harakatlarida AQŞ tomonidan javob çoralari kōrilişini talab etadigan ōzgarişlar kōzga taşlanmayotgani haqida ma’lum qilgandi. Seşanba kuni Oq uy vakili Karin Jan-Per Vaşingtondagilar hozirça Rossiyaning yadro zarbasiga tayyorgarlik kōrayotgani alomatlarini qayd etmagani haqida aytdi.

«Biz yadroviy qurollar masalasi va bunday yadroviy qurollar jaranglaşiga jiddiy yondaşamiz. Ammo şu bilan birga şuni ta’kidlaşni istardimki, biz hozirça strategik yadroviy pozitsiyamizni qayta kōrib çiqiş uçun heç qanday sabab kōrmadik, bizda Rossiya yadro qurolidan foydalanişga tayyorlanayotgani haqida heç qanday ma’lumot yōq», — degan u.

Ōz navbatida, Germaniyaning sobiq kanslerii Angela Merkel Putinning yadroviy tahdidlarini jiddiy qabul qilişga çaqirdi. «Uning sōzlarini jiddiy qabul qiliş, ularni pōpisa deb e’tibordan çetda qoldirmaslik kerak», — deya maslahat soldi u Sueddeutsçe Zeitung naşriga bergan intervyusida. Uning fikriça, «jiddiy qabul qiliş ojizlik yoki murosa belgisi emas, bu siyosiy donolik belgisidir».