OPeK+ davlatlari neft qazib olişni kamaytirişga kelişdi. Rossiya iqtisodiyoti qutulib qoldimi?

Omskda neft uçun sisternalar. Aleksey Malgavko / Reuters / Scanpix / LETA
OPeK+ davlatlari 5 oktyabr kuni neft qazib oliş hajmini kuniga 2 million barrelga kamaytirişga kelişib olişdi. Oqibatda bozorda «qora oltin» narxi kōtarilib, 1 barrel uçun 93 dollargaça çiqib ketdi. «Meduza» bu qaror Rossiya iqtisodini qutqarib qoladimi, degan savolga javob oliş uçun Energetika va moliya instituti direktori Marsel Salixov bilan suhbatlaşdi.

– Ayting-çi, OPeK+ davlatlarining uşbu qarori nimani anglatadi?

– Men bu [AQŞ va Yevropa Ittifoqiga] yōllangan signal deb ōylayman. Mart oyidayoq Ukrainadagi voqealar sabab neft narxi keskin kōtarilişni boşladi va AQŞ narxni tuşiriş uçun federal zaxirasidan kuniga qōşimça 1 million barrelni bozorga olib çiqişga qaror qildi.

Oxirgi oylarda narx 120 dollardan 80 dollargaça tuşib ketganida OPeK davlatlari narxni kōtariş uçun AQŞdan bozorga qōşimça neft çiqarişni tōxtatişni sōraşdi. Ammo AQŞ bunday qilmadi: benzin narxi oşayotgani, yaqinlaşib kelayotgan saylovlar bahona qilindi. Ya’ni AQŞ administratsiyasi uçun doim narx oşişiga qarşi kuraşayotgandek kōriniş muhim hisoblanadi. OPeKning aksar davlatlari, xususan, Saudiya Arabistoni AQŞning bu harakatini nodōstona deb topdi.

Yana bir omil – Rossiya neftiga çegaralangan maksimal narx belgilanişi mumkinligi haqidagi gaplardir. OPeK davlatlari esa bu borada Rossiyani qōllasa kerak, çunki narxni çeklaş bir kun kelib OPeKning ōziga ham ta’sir qilişi mumkinligini tuşunib turişibdi. Aytaylik, bugun bundan Rossiya jabr kōrmoqda, bir neça yildan keyin esa biror nodemokratik harakati uçun Saudiya ham zarar kōrişi mumkin.

Şunday ekan, bu masalada OPeK davlatlari Rossiyani qōllaşi ehtimoli yuqori, çunki ular uçun siyosiy holat, Ukraina bōyiça pozitsiya qiziq emas. Xullas, ular «Siz narxga çeklov qōyavering, biz ham siyosatingizni qiyinlaştiradigan çora-tadbirlar kōrişni bilamiz», qabilida yōl tutişmoqda.

– Qazib olişni kuniga 2 million barrelga kamaytiriş kelişuvi qançalik işonarli?

– Bilasizmi, OPeK+ davlatlari hozir şundoḡam kuniga maksimal kvotadan 3,6 million barrel neftni kamroq qazib olişmoqda. Kōp davlatlar maksimal imkoniyatlaridan kamroq gaz qazib olmoqda. Masalan, Rossiya, Qozoḡiston, Nigeriya, Venesuela. Saudiya Arabistoni qazib olişni kamaytiradimi-yōqmi – asosiy gap şunda. Agar Saudiya ham qazib olişni qisqartirsa, bozor OPeK+ kelişuvi nimanidir hal qilişiga işonadi. Axir OPeK+ uçraşuvidan avval ham qazib oliş kamayişi haqidagi miş-mişlar fonida narx oşişga ulgurdi.

– Ya’ni hali neft narxi keskin oşişini kutişga erta, şundaymi?

– Ha, çunki aniqlaştiriş kerak bōlgan narsalar bor. AQŞdagi inqiroz ortidan yuzaga kelişi mumkin bōlgan retsessiya (dunyodagi eng yirik iqtisodiyot bōlmiş AQŞ YaIMi ilk marta ketma-ket ikki çorak davomida kamaydi. Agar AQŞ iqtisodi ortga keta boşlasa, butun dunyodagi iqtisodiyot ham ortga ketadi) qançalik çuqur bōlişi aniq emas. Agar retsessiya çindan sodir bōlsa, neftga bōlgan talab keskin pasayib, qazib olişni kamaytirişga tōḡri keladi.

Kelajakda talab qanday bōlişi, OPeK+ kelişuvi çindan qazib olişni kamaytirişi yoki yōqligi ham mavhum bōlib turar ekan, bu borada aniq gap aytiş qiyin. OPeK+ qarori amalda ham kuçga kiradimi yoki şunçaki qoḡozda qoladimi – bu ham aniq emas. Menimça, bu avvalo «signal almaşiş» bōldi.

– Bu «signal almaşuvi»dagi Rossiyaning ōrni qayerda?

– Rossiyaning bu boradagi ōrni muhim. Oxirgi yillarda OPeKning roli pasayib ketdi. Kvotalar oşirildi, lekin amalda qazib oliş oşmay turaverdi. Çunki kōpçilik davlatlarda neft qazib olişni oşirişga texnik va resurs jihatdan imkon yōq. Istalgan vaqtda qazib olişni oşirişi va kamaytirişi mumkin bōlgan davlatlarning bozorga ta’siri esa kuçayib bormoqda. Rossiyada, aytaylik, bu borada imkoniyatlar Saudiya Arabistoni kabi emas, lekin har holda eplay oladi.

Aynan hozir Rossiya OPeK+ içida qandaydir ta’sir kōrsatişi qiyin, çunki sanksiyalar sabab xaridor kamaygan, şu sabab neftni kamroq qazib olmoqda. Bundan taşqari, Venadagi uçraşuvda Rossiya energetika vaziri Aleksandr Novakning şaxsan ōzi iştirok etdi, bu esa hozirgina kiritilgan sanksiyaga qaramay muhim signal hisoblanadi.

Rossiya OPeK+ darajasida neft qazib olişni keskin kamaytiriş ḡoyasining taşabbuskorlaridan biri ekanini istisno qilib bōlmaydi. Hozir Rossiyaning ōzi qazib olişni kamaytira olmaydi, lekin OPeK u tomonda bōlişi juda muhim. Qolgan davlatlar qazib olişni kamaytirsa, Rossiya nefti uçun xaridorlar biroz kōpayadi. Endi xaridorlar Rossiya va OPeK davlatlari narx bōyiça çeklovga qarşi harakatlariga qanday munosabat bildirişi qiziq bōladi.

– Nima deb ōylaysiz, Rossiya narx çekloviga va ōziga nisbatan kiritilgan neft embargosiga qarşi çiqiş uçun qazib olişni kamaytira oladimi?

– Rossiya baribir qandaydir harakatlari bilan xayrixohligini kōrsatadi. Umuman olganda, narx bōyiça çeklov ōrnatiş Rossiya har qanday narxga rozi bōlib ketadi, degan umidda kiritilmoqda.

Yaqinda bu borada dunyodagi maşhur iqtisodçilar ōrtasida sōrov ōtkazildi va ularning aksari bu mexanizm iş berişini aytişdi, çunki iqtisod mantiḡiga kōra şunday bōlişi kerak. Ammo bu Rossiyada boşqa mantiq bōlişi mumkinligini inkor etmaydi. Aytaylik, «Heçqisi yōq, zaxiralarimiz bor, amallaymiz» degan mantiq işlaşi mumkin. Yoki neft narxi kōtarilib, zararni qoplab ketişi mumkin. Menimça, Rossiya rahbariyati neftni narx çeklovi bōyiça sotiş şartiga rozi bōlmoqçi ham emas, ular bu haqda allaqaçon aytib bōlişdi.

Rossiya neft qazib olişni kamaytirişdan boşqa çoralarni kōrişi ham mumkin. Masalan, eksportni çeklaş orqali. Amalda Rossiya Qozoḡistonga bosim qilişi mumkin, çunki Qozoḡiston neftini faqat Rossiya orqali sota oladi. Rossiya xohlasa bu mamlakat eksportini çeklaşi mumkin. Aynan şunday bōladi demoqçi emasman, lekin Rossiya narxni kōtariş va kōrajak zararini kamaytiriş uçun har xil işlarni qilişi mumkin.

– Benzin nima bōlişidan qat’i nazar azronlamaydimi?

– Yōq, albatta. Bu savol kōpçilikni qiziqtiradi. Aftidan, Rossiya bozori benzin narxi na ōsişi va na tuşişiga yōl qōymaydigan qilib qurilgandek. Bizda bu borada dempfer tizimi yōlga qōyilgan, qonunçilikda neftning bazaviy narxi belgilangan. Unga kōra: narx bozordagidan past bōlsa, davlat neftçilarga pul tōlab beradi; agar narx yuqori bōlsa, neftçilar budjetga qōşimça tōlov qilişadi. Ya’ni jahon bozorida nima bōlişiga qaramay, neft mahsulotlari narxi ōzgarmasligining ehtiyoti qilingan. Bu iş tōḡri ekani esa fakt emas. Masalan, Amerikada benzin goh qimmatlaşadi, goh arzonlab ketadi. Bizda esa narx barqaror bōlişi kerak degan tuşunça bor.