Yaşar Qosim. Olis iztirob tafti (1991)

(Şe’riyat va qatli om xususida ōylar)

Birinçi maqola

Yōq, men u çoḡlarda na ōzga osmon
Na ōzga qanotni bilgandim panoh.
Xalqim, baxtga qarşi, bōlarkan giryon,
Men ham xalqim ila birga çekdim oh.

Anna Axmatova «Marsiya».

XX asrning atamasi kōp. Biroq, asrimiz ōz ḡurubiga yaqinlaşgan sayin uning asl va çinakam nomi zamona zayli bilan turli atamalar ostidan sitilib çiqib, yuzaga qalqimoqda. Ayniqsa, 90-yillarga kelib biz eng yovuz va eng qonxōr yuz yillikda — son-sanoqsiz uruşlar, qonli inqiloblar, harbiy tōntarişlar asrida yaşayotganligimizni teranroq anglamoqdamiz. Ayniqsa, yer yuzining oltidan bir qismida — bizning mamlakatimizda bu asr beş-battar beayov va dahşatliroq keçdi. Nohaq tōkilgan behisob qonlar va inson aqli bovar qilmagan qataḡonlar asri! — bu biz yaşab ōtgan asrning nomi, ehtimol, kelgusi avlodlar xotirasida abadul-abad qolajak boş belgisidir.

Biroq eng afsuslanarli tomoni taqdir bizga — XX asr avlodlariga şafqatsiz davrlarni boşdan keçirişni ravo bilgani emas. Balki xalqimiz kōrgan-keçirgan vahşatlarning beiz yōqolib ketayotgani yoki insofsizlarça yōqotilayotganidir. Bolşeviklar diktaturasining qilmişlarini, ḡayriinsoniy jinoyatlarini asr muarrixlari yozib qoldiriş imkoniyatidan mahrum etildi. Sal kam yuz yillik tariximizning, asosan, «Oq» va «Qora» doḡlardan iborat bōlib qolganligi şuning oqibatidir. Ha, bu kun uç yuz millionlik ulkan va besōnaqay bir mamlakatning asriy tarixi, bosib ōtgan yōli tōḡrisidagi rost yoki yolḡon-yaşiq ma’lumotlar, tōḡri yoxud notōḡri hujjatlar ÇK, GPU, NKVD, KGB, VKP(b) va boşqa Harbiy-siyosiy idora-taşkilotlarning arxivu sandiqlarida yotibdi. Biz — XX asr avlodlari kelajakka ana şunday Sirli va Noma’lum bir «Tarix» qoldiryapmiz.

Badiiy adabiyot ham xalqimizning beadad fojialari xususida yetarli darajada guvohlik berolmaydi. Afsuski, sovet adabiyotining qayta quriş va oşkoralikkaça bōlgan yetmiş yillik tajribasi, asosan, tariximizning bir tomonlama yoki ḡirt telba-teskari in’ikosidan iboratdir.

Gap şundaki, Oktyabr tōntarişidan keyin boşlangan, butun yigirmançi yillar davomida u yoki bu şaklda xuruj etgan, xususan, ōttizinçi yillarda Stalinning taşabbusi bilan avjiga çiqqan şafqatsiz qataḡonlar bolşeviklar istibdodiga qarşi tura bilajak barça ma’naviy-siyosiy kuçlarni yer bilan yakson qildi. Adabiyot ahlining taqdiri ham aynan şunday bōldi…

Proletar diktaturasi ideologiyasining yakkahokimligiga va tahqiromuz siyosiy zōravonligiga qarşi çiqqan yoki e’tiroz bildirişi mumkin bōlgan aksariyat yozuvçilar qataḡonga uçradi; ularning bir qismi qamalgan yoxud qatl qilingan bōlsa, boşqalari tiriklayin ōldirildi, ya’ni bir umr jim turişga yoki yozganlarini e’lon qilmaslikka mahkum qilindi.

Ma’naviy ōlimni jismoniy ōlimdan afzalroq bilganlar esa insoniyat tarixida misli kōrilmagan yovuz va şarafsiz saltanatni şaraflaş yōlidan bordilar. Nafaqat stalinizm davrining, balki turḡunlik yillari adabiyotining ham kōpçilik namunalari harbiy-ma’muriy rejimning madhiga baḡişlangan asarlardan iboratdir.

Nafaqat Stalinning qonli siyosiy tuzumiga, balki uning şaxsan ōziga baḡişlangan qōşiqlarni, turli janrlardagi badiiy asarlarni, san’at namunalarini tōplasangiz — ulkan bir kutubxona, boşi-keti yōq kōrgazma hosil bōlişi mumkin.

Stalin saltanatida yaşaşday taqdirning omonsiz hukmiga bōyin egganlar istab-istamay, bilib-bilmay zamon illlatlarini kuylaşday gunohi azimdan qutula olmadilar.

Stalin zamonida yaşab turib unga madhiya bitmaslik amrimahol edi.

Faqat mana şu davrda yaşamaganlargina Xalqlar Otasiga baḡişlovlar yozmaganlar.

Hatto asrimizning eng ōjar va maḡrur san’atkorlaridan, Stalin istibdodining ḡaddor duşmanlaridan biri Boris Pasternak ham ōttizinçi yillarda Xalqlar Otasiga şe’r baḡişlagandi.

Hatto bolşeviklar diktaturasining siyosiy nayranglarini, Yangi tuzumning dahşatlarini oçib taşlagan romanlar, qissalar muallifi, maşhur «Usta va Margarita»ning yaratuvçisi Mixail Bulgakov ham roppa-rosa ōn yil (umrining sōnggi ōn yili!) dōstlarining iltimosi va nasihati tufayli Otaning muhtaşam obrazini gavdalantiriş uçun ne-ne azoblarni

boşidan ōtkazadi. Va ōlgunça Jallodning navbatdagi qōnḡiroḡini ilhaq bōlib kutadi.

Hatto qatli om çek-çegara bilmagan bir paytda davrning şafqatsiz aybnomasini — jahonşumul «Marsiya»ni (1935-40) yaratişga ōzida kuç topgan Anna Axmatova atigi bir neça yil keyin yakkayu yolḡiz ōḡlini Stalinning ōlim lagerlaridan qutqaziş uçun Umum Ota şa’niga madhiya bitadi…

Biz qonxōr hukmdorga baḡişlovlar yozgan ijodkorlarni ayblaş yoki muhokama qiliş niyatida emasmiz. Zero, qatli om maşinasi ōşa davrda dillarda tuḡdirgan ōlim vasvasasida, beqiyos-qōrquv va xavotir iskanjasida Jallod şarafiga madhiyalar bitgan adiblarni bu kun ayblaşdan osoni yōq. Lekin şuni unutmasligimiz kerakki, ōşa yillarda jon saqlaş uçun qilingan barça urinişlarni ham birday oqlab bōlmaydi. Stalinning siyosiy idoralarining talablariga «labbay» deb javob bergan, Umum Ota şa’niga har kuni bir aş’or qoralaydigan e’tiqodsiz va imonsiz qalamkaşlar bilan ōz jigarbandini ōlim çangalidan xalos etiş uçun yakkayu yolḡiz şe’r yozişga majbur bōlgan Ona-Şoira ōrtasidagi farqni unutib bōlmaydi axir!..

Ha, 30—50-yillarda Stalinga asar baḡişlagan hamma yozuvçilarni ham birday aybsitiş kamida adolatsizlikdir. Axir, bola-çaqasi, yoru dōstlarining taqdirini ōylab madhiya yoziş bilan NKVD, GPU kabi odamxōr taşkilotlarning xufyasiga aylanişni ōziga ep kōrgan, ōz kasbdoşlarini ta’qib va tergov qilgan ijodkorlarni teng jabrdiyda qilib kōrsatiş insofsizlik, aslida bilib-bilmay suvni loyqalatiş-ku!

Biroq şunisi aniqki, 30—50-yillarda bizning mamlakatimizda yaşab ōtgan biron-bir inson bu yalpi qirḡinga qarşi çiqolmagan. Xususan, ōttizinçi yillarning ōrtalaridan e’tiboran, mamlakatdagi deyarli barça maḡrur boşlarning kesilişi, u yoki bu tarzda yōq qilinişi oxir-oqibat yalpi sukunatga olib keldi. Tabiiyki, ōşa qonli yillarda qatli omga qarşi yozilgan (agar yozilgan bōlsa!) bironta asarning e’lon qilinişini ham aql bovar qilmasdi.

Ozodlikda yurganlar — taqdirning beqiyos marhamati tufayli (ular judayam ozçilikni taşkil etadi) omon qolganlar yoki jirkanç diktaturaga yollanib, it sadoqati bilan xizmat qilganlar, dōstlariga, Vatanga, millat va adabiyotga xiyonat qilganlar (ular kōpçilik edi) — Stalinning arşi a’loga ōrlagan zulmini baxt-saodat deb tinimsiz kuylaşardi.

Ōlim lagerlarida, son-sanoqsiz qamoqxonalarda jon berayotganlar ham bu dahşatli tuzumga nisbatan biron-bir norozilik bildiriş u yoqda tursin, aksinça, Jallodni uluḡlab, unga nasriy-nazmiy maktublar yōllaşardi.

Ha, ahvolning favquloddaligi şunda ediki, tutqunlikdagilarning ançayin qismi ham Xalqlar Otasini kuylaş bilan maşḡul edilar.

Butun boşli bir mamlakat Stalinnoma yaratiş bilan band edi…

Xullas, stalinizm davri adabiyotining, deyarli, naşr qilingan barça namunalari Stalinni yoki uning qonli tuzumini heç bir ikkilanmasdan kuylaşga, kōklarga kōtarib maqtaşga baḡişlangan.

Naqadar aççiq va afsuslanarli bōlmasin, baribir, e’tirof etiş zarur: stalinizm mafkurasi va siyosati bilan zaharlangan bu ulkan va yolḡon meros bu kun tom ma’noda yaroqsizdir. Ōz davri haqiqatlarini ifodalaşga ojizlik qilgan yoki şunga qurbi yetmagan adabiyot ōz zamondoşlari uçun ham, kelgusi avlodlar uçun ham nafaqat keraksiz, balki zararli bir kōrsatmalardir. Stalinizm ḡoyalariga bevosita yoki bavosita xizmat qiladigan bunday asarlarning hanuz tarḡib-taşfiq qilib kelinişi nafaqat bu kun, umuman, kelajak oldida keçirib bōlinmas jinoyatdir.

Bu davr adabiyotining mafkura va siyosat oḡusi bilan zaharlanmagan, azal-abad muammolarga va sof insoniy keçinmalarga baḡişlangan kamyob namunalarigina bizdan oldin ōtgan omadsiz va baxtiqaro avlodlarning haqqoniy ma’naviy merosi sifatida tan olinişi va qadr topişi muqarrardir.

Maşhur Oktyabr tōntarişidan keyin ōtgan yetmiş yil davomida bolşeviklar diktaturasining jinoyatlariga, ayniqsa, stalinizm dahşatlariga sovet san’atining munosabatiga hali juda kōp tadqiqotçilar tōxtaladi. Bugungi kunda ham uşbu masala ilmiy-estetik va ijtimoiy fikrning diqqat markazida turadigan benihoya hayotiy va zarur ma’naviy-axloqiy masalalardan biridir. Qayta quriş va oşkoralikning ilk kunlaridanoq avj olgan bu qiziqiş borgan sayin kuçaygandan kuçaymoqda. Keyingi beş yil mobaynida birin-ketin e’lon qilingan ōnlab tadqiqotlar, yuzlab maqolalar bu qiziqişning aslo mavsumiy va ōtkinçi emasligini kōrsatadi.

Bu kun vijdoni va imoni butun har bir insonni, har bir ijodkor ziyolini muhim bir muammo qattiq ōylantirmoqda; sal kam bir asr muttasil rōy bergan mana şu razolatlarga, ōn yillar davomida uzluksiz sodir bōlgan son-sanoqsiz, turli-tuman xunrezliklarga San’at ōz munosabatini qanday ifodalagan? San’at, ayniqsa, Sōz san’ati bu asriy jinoyatlarga, jahonşumul fojialarga qanday Guvohlik bermoqda? Biz juda kōp, ōnlab, yuzlab san’atkorlarning, ijodkorlarning, turli sohalarga mansub ziyolilarning 2030-yillarda şafqatsizlarça qatl qilinganini ham bilamiz. Biroq ōşa qatli omdan bir amallab qutulganlar, omon-eson qolganlar, tiriklar orasida, nahotki, ōz asrining Vijdoni darajasiga kōtarilganlar, umummilliy fojialarimizning Şohidligini ōz bōyniga olganlar topilmasa?..

Ana şu savollar nuqtai nazaridan yetmiş yillik adabiyotga, xususan, 30-50-yillarning badiiy tajribasiga yondaşganimizda ḡamgin va ḡarib bir manzaraning guvohi bōlamiz.

Bu jihatdan XX arsning uluḡ san’atkorlaridan D. Şostakoviçning ijodini yuqoridagi talablardan kelib çiqib, teran yoritgan maqolalardan birida juda muhim mulohaza bir qadar keskin tarzda ōrtaga taşlanadi: «Mamlakatimizning madaniyatga şunçaki ermak deb qaramaydigan, uni çinakam ma’naviy ehtiyoj sifatida qadrlaydigan har qanday fuqarosi, menimça, Şostakoviç musiqasi biz haqimizdagi ayovsiz haqiqat ekanini va abadiy şunday bōlib qolajagini tuşunadi, his qiladi. An’anaga kōra Rusiyada haq gapni hamişa yozuvçilar aytişgan. Biroq bu gal haqiqatni yozuvçi emas, aksinça, daho bastakor aytdi — boşqaça bōlişi ham mumkin emas edi. Çunki yangi Rusiyada sōz haqoratlangan, oyoqosti qilingan bōlsa-da, harholda butunlay soqovga aylanmagan adabiyotda buyuk yozuvçilarimiz bu haqiqatning bir qisminigina aytdilar. Şostakoviç esa, menimça, haqiqatni baralla aytgan. Tōḡri, rus madaniyatini teranroq biladigan ōquvçi Platonov, Zoşçenko, Pasternak nomini tilga olar (garçi bu rōyxat unça katta bōlmasa-da, boşqa nomlarni ham keltiriş mumkin). Ammo Şostakoviç nomi tilga olingani zahoti badiiy haqiqatlarning biryoqlamaligi darrov sezilib qoladi. Ha, ōşa yozuvçilardan birortasi yolḡon yozmagan bōlsa-da, baribir, musiqaning kōlamdor haqiqati şak-şubhasizdir». Uşbu fikr maqolada bir neça ōrinda ta’kidlandi: «Zōravonlik asri guvohliklar asriga aylandi. Eng dahşatlisi şundaki, ōz mamlakatida adabiyotni gung, kinoni esa kōr bōlişiga majbur qilgan totalitar tuzum ōzining eng şafqatsiz va odil guvohining yaralişiga sabab bōldi — faqat musiqagagina guvohlik qiliş qoldi. Rusiyaga şunday daho bastakorni tangri ato qildimi? Menimça, Rusiyaning ōzi asr boşida musiqa dahosi paydo bōlişi uçun butun kuçini tōplagan, şunday qilib, guvohni yaratgan edi». (Leonid Gakkel. «Ad! Gde tvoya pobeda?» «Izvestiya», 14 iyunya, 1991 g.)

Taniqli san’atşunosning mazkur mulohazalariga, umuman olganda, jiddiy e’tiroz bildiriş qiyin, albatta. Haqiqatan ham ōşa oḡir va xatarli yillarda uluḡ rus bastakorining betakror ijodiy jasorati tahsinga loyiqdir. Biroq muallifning «Yangi Rusiyada Sōz tahqirlangandi», yoki 30-70-yillarda «adabiyot soqovga aylangandi» yōsinidagi uzil-kesil hukmlari bilan kelişiş qiyin. Birinçidan, uşbu hukm-xulosalar, agar ta’bir joiz bōlsa, faqat matbu sōzgagina nisbatan ōzini oqlaydi, ya’ni e’lon qilingan, naşr etilgan asarlargagina ular taalluqlidir. Ikkinçidan esa maqola davomida qayta-qayta ta’kidlangan «30-70-yillar»ni na ijtimoiy-siyosiy, na adabiy-estetik jihatdan yaxlit bir davr sifatida oliş mantiqqa tōḡri kelmaydi. Zero, 30-50-yillar ham, 60-70-yillar mustaqil va ōziga xos bosqiçlardir. Va har ikkala bosqiçda badiiy Sōzning layoqatini tasdiqlaydigan ança-munça asarlar mavjud. Bunday nasriy vi poetik namunalar, xususan, 60-70-yillarning badiiy tajribasida kōproq uçraydi.

30-50-yillarning tom ma’nodagi hiquqsizlik, siyosiy rejimlar va saltanatlar tarixida uçramagan şafqatsiz erksizlik muhitida ham adabiyot ōzining milliy-insoniy va ijtimoiy-estetik layoqatini, juda kōp qurbonlar va yōqotişlarga qaramay, asraşga qattiq urinardi. Faqat yuqoridagi maqolada tilga olingan Platonov, Zoşçenko, Pasternak emas, Osip Mandelştam, Mixail Bulgakov, Anna Axmatova, Marina Svetayeva, Abdulla Qodiriy, Abdulhamid Çōlpon, Abdurauf Fitrat, Husayn Jovidlar ham asrning va tuzumning favqulodda jinoyatlarining diyonatli va jasur Guvohlari bōla oladi. «Usta va Margarita», «Doktor Faustus» kabi muhtaşam badiiy obidalar, A. Platonovning romanlari, M. Zoşçenkoning keskin hajviy nasri, Mandelştam, Svetayeva, Pasternak, Axmatovalarning milliy-dunyoviy iztiroblarga yōḡrilgan lirikasi zamon dahşatlaridan Guvohlik bermaydimi?! Lekin ulkan va kōp millatli bir mamlakatdagi kōz kōrib, quloq eşitmagan dahşatli kōrguliklarni tugal tasvirlaş, badiiy mukammal yoritib berişga barmoq bilan sanarli ijodkorlar kamlik qiladi deyilsa, şunga qōşilmasdan iloj yōq. Zero, jahonning eng katta bir mamlakatida rōy bergan beadad xunrezliklarning yuzdan birini ham gavdalantiriş uçun qadimgi va bugungi dunyoning barça fojianavislarini, yuzlab, ehtimol minglab Soljenitsinlarni safarbar qilişga tōḡri keladi. Xuddi ana şu vaziyatni hamda 30-50-yillardagi ijtimoiy-siyosiy şart-şaroitning benihoya favquloddaligi e’tiborga olinsa, ōz davri haqiqatlariga Guvohlik qila biliş nuqtai nazaridan ōşa davrlar adabiyotidan bundan ortiqroq, bundan teranroq va bundan jasoragliroq munosabatni talab qiliş aqlga siḡmaydi. Ōşa maş’um yillardan bizgaça yetib kelgan.barmoq bilan sanarli daho ijodkorlarninggina yurak qoni bilan yozilgan mana şu kamyob va nodir badiiy durdonalar, heç şubhasiz, inson ma’naviyati va qudratining mōjizalari qatorida turadi.

Bu jihatdan asrimizning uluḡ san’atkorlari Anna Axmatovaning «Marsiya» (1935—1940) va Aleksandr Tvardovskiyning «Xotira huquqi» (1966-1969) asarlari ōz davrining noyob va betakror badiiy namunalaridir. Bulardan birinçisi Stalin qatli omi va qataḡonlari avjiga çiqqan pallada ḡayriinsoniy xunrezliklarga buyuk va jasur bir Qalbning isyoni sifatida tuḡilgan bōlsa, ikkinçisi 60-yillarning ikkinçi yarmidagi stalinizmni oqlaş, şaxsga siḡiniş dahşatlarini xaspōşlaş urinişlariga qarşi alamli e’tiroz ruhida yozilgan. «Marsiya» ham, «Xotira huquqi» ham bu kun biz uçun şunisi bilan qimmatliki, qayta quriş va oşkoralikkaça kōp millatli şōro adabiyotida, xususan, şe’riyatda şaxsga siḡiniş fojialarini tarixan haqqoniy va yuksak badiiy tarzda yoritiş nuqtai nazaridan ularga teng keladigan asarlar, dadil aytiş mumkinki, yōq. Xar ikkala asar ham yozilganidan ança keyin — «Marsiya» («Oktyabr» 1987, №3) sal kam yarim asr, «Xotira huquqi» esa yigirma yilça sōng dunyo yuzini kōrdi.

Xususan, «Marsiya»ni qayta-qayta ōqirkansiz — beixtiyor sizni ikki narsa hayratlantiradi; biri buyuk san’atkorning har lahzasi xavf-xatarga, qōrquv va vahimaga tōla ōşa dahşatli yillarda qonli tuzumning beayov aybnomasini mislsiz bir jasorat bilan qoḡozga tuşirişga ōzida kuç tonişi bōlsa, ikkinçisi, bu buyuk şe’rda ilohiy mahorat bilan badiiylaşgan yoniq iztirob va nigoronlikka yōḡrilgan keçinmalarning teran insoniy samimiyatidir.

Axir, Anna Axmatova yovuz va qonsiragan saltanatga qarşi bir nima yozişni xayoliga ham keltirmagan, begunohdan begunoh yuzlab, minglab safdoşlarini qatli om ajdarhosi ōz domiga tortganligini juda yaxşi bilardi-ku! Bu ma’noda sofdil va mardona şoiraning jasorati asrimizning hamda qolgan barça asrlarning favqulodda ma’naviy jasoratlaridan biridir.

«Marsiya»ning teran fojiaviy mohiyatini va ōta ta’sirçan uslubini belgilaydigan ōziga xos bir jihatni alohida qayd etiş zarur. Gap şundaki, asarda qandaydir tōqima, şoir taxayyulining mahsuli bōlgan obrazlar qismati, ōylab topilgan yoki sof poetik tasavvurdan tuḡilgan keçinmalar qalamga olinmagan. «Marsiya»ning boş qahramoni Anna Axmatovaning ōzidir. Yanada tōḡriroḡi, sevimli turmuş ōrtoḡidan juda erta judo bōlgan (Anna Axmatovaning eri, maşhur şoir Nikolay Gumilyovni bolşeviklar 1921 yilda otib taşlagan edi), ōlim çangalidagi yakkayu yolḡiz ōḡlini bir lahza kōriş uçun Stalinning vahimali qamoqxonalari oldida «uç yuz soat»lab navbatda turgan jafokaş Ona-Şoirning (Anna Axmatova uni «Şoira» deb ataşlarini yoqtirmasdi) motamsaro iztiroblari şe’riy turkumning poetik-ruhiy yaxlitligini ta’minlagan. Ha, asardagi badiiylaşgan barça aql bovar qilmas azoblar, inson irodasini çilparçin qilguvçi hayratomuz qayḡu, qalblarni larzaga solguvçi içki oḡriq va qiynoqlar — bular barça-barçasi şoirning bevosita boşdan keçirganlari, bevosita ōz keçinmalaridir.

Tasodifiy emaski, muallif 1957 yilda Turkumga yozgan ixçamgina nasriy muqaddimada ana şuni alohida ta’kidlaşni lozim kōrgandi:

«Ejovçilikning dahşatli yillari ōn yetti oyni turma navbatlarida ōtkazdim. Kunlarning birida kimdir meni «ilḡab» qoldi. Orqamda turgan, lablari kōkimtir ayol ismimni, albatta, biror marta eşitmagan bōlsa ham, u paytlari hammamizga xos bōlgan karaxtlikdan ōziga kelib, quloḡimga şivirladi (u yerda hamma şivirlab gapirardi):

— Buni siz tasvirlay olasizmi?

— Tasvirlay olaman, — dedim.

Şu daf’a bir vaqtlari unga xos bōlgan çehrada tabassumga ōxşaş nimadir lip etib ōtdi».

«Marsiya»ning benihoya ta’sirçanligini va çuqur motamsaro pafosini balgilaydigan asosiy omillardan biri, heç şubhasiz, uning aniq şaxsiy-hayotiy mundarijasi bilan boḡliqdir. Bu jihatdan «Marsiya» jahon şe’riyati tarixidagi kamyob poetik namunalardandir. Zero, bunda ōz jigarbandi alamida yonib ado bōlayotgan jabrdiyda ONA QALBI BILAN NOZIK VA XASSOS şoirona qalb ajib bir tarzda tutaşgan. Şe’rdagi holat va keçinmalarga oralagan ilohiy bir muqaddaslik, sōz va misralarga singigan ilohiy bir joziba, ehtimol, ana şu vahdatning natijasidir. Ehtimol, ana şu favqulodda vahdat tufayli ham şe’riy turkumda individual-biografik çeklanganlik, fardiy-şaxsiy mahdudlik sezilmaydi. Aksinçi, «Marsiya» umummilliy-umuminsoniy mundarijasi bilan e’tiborni jalb qiladi. Zotan, buyuk şoir quyidagi satrlarni bitişga yuz bor, ming bor haqlidir:

Yōq, men u çoḡlarda na ōzga osmon,
Na ōzga qanotni bilgandim panoh.
Xalqim, baxtga qarşi, bōlarkan giryon,
Men ham xalqim ila birga çekdim oh.
Anna Axmatova. Marsiya. «Şarq yulduzi». 1988 y., № 3 (Gulçehra Nurillayeva tarjimasi).

Nafaqat «Marsiya», balki uluḡ San’atkorning yarim asrdan oşiq davom etgan butun sermaşaqqat ijodiy yōli mana şu misralarning haqqoniyligini tōla-tōkis tasdiqlaydi.

«Marsiya»ga «Muqaddima ōrnida» deb berilgan qisqa nasriy sōz va yuqoridagi tōrtlikdan taşqari ōnta şe’r kirgan. Turkumdan ōrin olgan har bir şe’rda ōziga xos holatlar tasvirlanganiga qaramay, biz undi mudom uluḡvor va yaxlit nigohning haroratli taftini sezamiz. Faqat turkumning umumiy mundarijasida va yakuniy taassurotidagina emas, balki har bir şe’rda alamzada Ona va el-yurt boşiga tuşgan kulfatlardan qattiq azoblanayotgan Şoir nigohining ilohiy uyḡunligidan vujudga kelgan buyuk Iztirobning nigohini kōriş, kuzatiş mumkin. Asar davomida şaxsiy qiynoqlar bayonidan umummilliy fajialar tasviriga (yoki aksinça) ōtişlar behad tabiiy keçadi. «Marsiya»da turli yōnalişdagi va mazmundagi murakkab hissiy holatlarning ketma-ketligi, ōrin almaşişi nihoyatdi mahorat bilan amalga oşirilgan. Ehtimol, bu buyuq şe’rga, qolaversa, Anna Axmatovaning «Marsiya»sidagi tuyḡu va keçinmalar ifodasiga nibatan «mahorat» sōzini qōllaş ōnḡaysizdir. Zero, uning bezovta qalbida biz aytayotgan, hayratlanayotgan tuyḡular, axir, yonma-yon, yuzma-yuz yaşagan-ku!

Turkumdagi ilk şe’r — «Baḡişlov»ni ōqigan zahotiyoq umumfojia manzaralariga duç kelamiz:

Bu qayḡu oldida bukiladi toḡ,
Oqmasdan qōyadi haybatli daryo.
Turma eşiklari qilt etmas biroq,
«Ḡurbat kovaklari» ulardan naryoq,
Ulardan naryoḡi — zaqqumli dunyo.

Umummilliy qayḡuning kōlamdor va ta’sirçan tasviri banddan-bandga tiniqlaşib, kuçayib boraveradi:

Kim uçun şabboda esadi mayin,
Kim uçun nozlanar oqşom oḡuşi.
Biz esa benasib, bizlarga tayin
Kalitlar ḡijiri daqiqa sayin
Va soldat qadamin xunuk tovuşi.

Tonggi ibodatga boryapmiz gōyo,
Poytaxt huvillagan, yovvoyi tusda.
Uçraşdik murdaday, yutgança nafas,
Neva tuman aro, quyoş qaddi past,
Umid esa mudom kuylar olisda.

Bu misralarga Azobning şoirona qalbdagi kuçaytirilgan aks-sadosi yoki mubolaḡador ifodasi yangliḡ qaramaslik kerak. Qolaversa, «Marsiya»da umuman mubolaḡa yōq. Dardning aniq, haqqoniy va samimiy tasviri bor, xolos. Xuddi şu bois «Baḡişlov»dagi qator satrlar, aytaylik, «Bu qayḡu oldida bukiladi toḡ, Oqmasdan qōyadi haybatli daryo» ham aslo mubolaḡa emas, balki dardning, kōrguliklarning sokin bayoni, kōproq ta’kiddir. Muallif 30-yillarning dahşatlarini hayotiy poetik çizgilar orqali aniqroq gavdalantirişga intiladi. Oddiy insoniy tasavvurlarga siḡmaydigan ana şu dahşatlarning xarakterli belgilari birgina turma eşiklari ortidagi razolatlar — «ḡurbat kovaklari», «zaqqumli dunyo» emas. Taşqaridagi hayot ham undan aslo qalişmaydi. Ḡarib-ḡamgin oqşomlarning mayin şabbodalaridan, sokin-rohatbaxş oḡuşlaridan benasiblik, şular ōrniga tinmay azoblarning ovozin tinglaş — «Kalitlar ḡijiri», «soldat qadamin xunuk tovuşi» — turma eşiklaridan beryoqdagi, taşqi dunyoning belgilaridir. Keyingi banddagi «Tonggi ibodatga boryapmiz gōyo», «Yovvoyi tusdagi, huvillagan poytaxt», «Uçraşdik murdaday, yutgança nafas», «Neva tuman aro, quyoş qaddi past», «Umid esa mudom kuylar olisda» kabi poetik çizgi va ta’kidlar ham ōşa (taşqi) dunyoni kōz ōngimizda gavdalantiradi.

Mana şu kulfatlar va kōrguliklar oqimida «Men»ning xavotiru qiynoqlardan yōḡrilgan qiyofasi kōrina boşlaydi:

Hukm… Yoş selobi oqar şu zahot,
Şōrlikni oldilar hammadan uzib.
Gōyo yulingandi yurakdan hayot,
Gōyo yulinganu otilgan azot.
Lekin ketib borar… Gangir… Bir ōzi…

Dardlar quyunida, alamlar girdobida yolḡiz, ilojsiz qolgan kōngil holatini bundan ham aniqroq, haqqoniyroq çizib beriş muşkulday:

Gōyo yulingandi yurakdan hayot,
Gōyo yulinganu otilgan azot.
Lekin ketib borar… Gangir… Bir ōzi…

Faqatgina şaxsiy fojiani bunaqangi yoniq ifodalaş amrimahol. Umumfojiani ham bu darajada ta’sirçan qoḡozga tuşirişni aql bovar qilmaydi. Axir bu qadim va omonsiz dunyoda ne-ne kōrguliklar bōlib ōtmagan. Ne-ne kōngillar qonga, zardobga tōlmagan. Biroq «Marsiya»dagi tragik lirizm beqiyosdir. Nafaqat rus, balki Şarqu Ḡarb lirikasida ham «Marsiya»ning betakror fojiaviy pafosi bilan qiyoslaguvlik badiiy namunalar, ehtimol, kōp emasdir… Xōş, «Marsiya»ning siri nimada? Sababi aniq: Şoirona Qalb şaxsiy va umumfojianing tutaş nuqtasiga aylangan taqdirdagina jahonşumul «Marsiya»lar tuḡiladi…

Pōrtanaga tōlgan ikki yilimning
Erksiz dōstlarini sōroqlay qaydan?
Sibir quyunlari ne aylar in’om?
Kōzlariga nelar kōrinar oydan?
Ularga yōllayman vidoli salom.

«Umid esa kuylar mudom olisda». Biroq olis umid şarpalari bilan umidsizlik ōrtasidagi masofa juda yaqin. Olis, juda olis umid uçqunlarini ayovsiz «Sibir quyunlari» çilparçin qiladi. Çilparçin bōlgan umidlarning yer yuzida boşpanasi, manzili yōq. Ularning mangu maskani — Osmon, Oy… Bejiz aytilmagan bu dardkaş misra: «Kōzlariga nelar kōrinar oydan?» Oy — umidsizlarning yagona umidgohidir. Osmon baḡridagi yulduzlar, ehtimol, nobakor zaminda çilparçin bōlgan umidlarning son-sanoqsiz siniqlaridir… Bu ma’noda «Marsiya»ga kirgan şe’rlarda osmon, oy, yulduzlarga qaratilgan bot-bot nolişli xitoblar tasodifiy emas, albatta. Ayni uşbu muammoni sal keyinroq maxsus tōxtalmoqçimiz.

Şe’riy turkumdan ōrin olgan navbatdagi şe’rda — «Kiriş»da ham qatli omning favqulodda dahşatlari, qirḡin-qiyomatning milliy bepoyonligi kōzlarimiz oldida namoyon bōladi. Hayratlanarli misralarda abadiylaşgan, soḡlom insoniy-hayotiy mantiq sarhadlariga siḡmaydigan ana şu keçinmalarni yaşagan sayin (ularni muallif darajasida qayta yaşaş ilojsiz, albatta) işonging keladi; yōq, ōlim — tiriklikning sōngi emas, balki hayotning yagona najoti, eng sōnggi panohidir. Ha, quyidagi misralarda badiiy tajribada kamdan-kam uçraydigan — ōlimning xaloskor qudrati kuylanadi…

Buni kōrsa, ōlim, deb a’lo,
Marhum yana qabriga çōkkay.
Turmalari yonida gōyo
Leningrad ortiqça yukday.

Qiynoqlardan yōqotgan quşin,
Mahbus polki ōtib boradi.
Ayriliqning zumlik qōşiḡin
Parovozlar aytib boradi.

Sovuq boqar boşlar ustida,
Ōlimlarning mujdasi — yulduz.
Qonli etik, ta’qib ostida
Tirişadi gunohi yōq Rus.

Kattol zamon dahşatlarini hayratomuz darajada haqqoniy va beşafqat tasvirlaydigan bu misralar 1935 yilning kuzida bitilgan. Stalinning qatli om maşinasi endigina işga tuşirilgan. 36-39-yillarning aql bovar qilmagan kurguliklari hali oldinda. Butun mamlakatni ōzining bepoyon ōzaniga aylantirgan betartib fojialar oqimi hamda ularning mohiyati, kōlami va miqyoslari haqidagi tasavvurlar hali tinib-tiniqlaşib ulgurmagan. Stalinizm illatlarini ayovsiz foş va tahlil qiladigan ilmiy-hujjatli-badiiy asarlar yaratilişiga hali çorak asr keyin kirişiladi. «Arxipelag gulag» dunyosini jahonga ma’lum qiliş — asr jinoyatlarini oçib taşlaş ḡoyasi hali azobkaş Muallifning xayolida yōq… Hali Aleksandr Soljenitsinning qamalişiga ança bor.

Ajablanarli tomoni şundaki, «Marsiya»ga «Kiriş»dan olingan yuqoridagi misralarda aks etgan şafqatsiz haqiqatlar ḡeran fojiaviy mohiyatiga va yuksak falsafiy pafosiga kōra ōzidan ança keyin, aniq tarixiy hujjatlar asosida yozilgan asarlardan aslo qolişmaydi. Xususan, «Buni kōrsa, ōlim, deb a’lo, Marhum yana qabriga çōkkay», «Kiynoqlardan yōqotib huşin, Mahbus polki ōtib boradi», «Sovuq boqar boşlar ustida, Ōlimlarning mujdasi — yulduz», «Qonli etik, ta’qib ostida tirişadi gunohi yōq Rus» kabi misralarda ifodalangan, unça-munça san’atkor poetik tasvir imkoniyatlariga siḡdirolmaydigan umummilliy qayḡu manzaralarini A. Soljenitsinning publitsistik-hujjatli tadqiqotlari, «Ivan Denisoviçning bir kuni», «Qatorda birinçi» singari şaxsga siḡiniş yillari kulfatlari tahliliga baḡişlangan ōta realistik asarlari bilan haqqoniylik nuqtai nazaridan bemalol qiyoslasa bōladi. Bu ōrinda «Ivan Denisoviçning bir kuni» qissasi yuzasidan aytilgan ōziga xos oir fikrni eslaş joiz deb ōylayman: «Menimça, vijdonsiz odamgina bu asarga loqayd qaraşi mumkin. Unda adabiyotdan ham kengroq va ustunroq nimadir bor. Biroq bu noliş emas, balki umumxalq fojialarining sokin, teran va haqqoniy tasviridir». (Mix. Lifşits. O povesti A. I. Soljenitsina «Odin den Ivana Denisoviça». «Voprosi literaturi». 1990 g. № 7. str. 74.) Heç bir mubolaḡasiz aytiş mumkinki, ana şu e’tiborga loyiq mulohazalar Anna Axmatovaning «Marsiya»siga ham teng darajada taalluqlidir.