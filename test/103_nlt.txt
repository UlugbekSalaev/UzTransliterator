Sohibjon bilan Ahmadjon
Bor ekan-u yōq ekan, oç ekan-u tōq ekan, bōri bakovul ekan, tulki yasovul ekan, qarḡa qaqimçi ekan, çumçuq çaqimçi ekan, toşbaqa tarozbon ekan, tōnḡiz qassob ekan, qurbaqa undan qarzdor ekan.
Qadim zamonda bir çol bilan kampir bor ekan. Ular juda kambaḡal ekan. Bir hovli, unda bittagina çordevordan boşqa heç narsasi yōq ekan. Çol daryoga borib baliq ovlar, kampir esa birovlarning kirini yuvib, yirtiq-yamoḡini qilar, şu bilan tirikçilik ōtkazar ekan.
Çol bilan kampirning farzandi yōq, farzandga juda ham taşna ekanlar.
Bir kuni çol kampirga aytibdi:
— E, xotin, mening yoşim ellik beşga, sening yoşing ellikka yetdi, farzand kōrmadik, ikkimiz ham qarib işdan çiqsak, qaraydiganimiz, ōlsak uyimizni yoritadiganimiz yōq. Endi xudodan astoydil sōraylik, bizga ham farzand bersin, — dedi. Çol bilan kampir xudoga munojat qilib yiḡlaşdi, bizga farzand bergin, deb yolvorişdi. Bularning duosi ijobat bōlib, kampir homilador bōldi, vaqt-soati yetib, bir ōḡil tuḡdi. Unga Sohibjon deb ot qōyişdi. Çolning boşi kōkka yetdi. Xotiniga aytdi:
— E, kampir, biz murodimizga yetdik. Endi bu Sohibjonni yaxşilab tarbiya qilaylik. “Yaxşidan zot qoladi, yomondan — dod”, degan naql bor. Farzandimizni yaxşi ōstirsak, rahmat olamiz, yomon ōstirsak, la’nat olamiz,— dedi. Bu gap kampirga ham ma’qul bōldi. Çolning ikki oyoḡi tōrt bōlib, ovni yaxşi qildi. Bolani tarbiyalab, ōqitib katta qilişdi. Sohibjonning yoşi ōn oltiga yetdi. U qaddi-qomati kelişgan, jussador, pahlavonsifat bola bōldi. Kunlardan bir kun çol ōḡliga aytdi:
— Ōḡlim! Men keksayib qoldim. Endi sen men bilan birga ovga borgin. Ham baliq ovini ōrganasan, ham kōrib, bahri diling oçilib keladi, — dedi. Sohibjon:
— Xōp, ota! Aytganingizni jonim bilan qilaman,— dedi.
Ota-bola tōrni kōtarib, daryoga qarab jōnaşdi. Havo sof, hammayoq kōngilli, yam-yaşil ōtlar kōkargan, parrandalar sayragan, keng daryo suvi tōlib, kōm-kōk tusda jimillab oqar edi. Ota-bola daryo yoqalab borib, bir çinorning tagiga yetib tōxtaşdi. Çol ōḡliga:
— Ana endi, ōḡlim, şu joyda baliq ovini boşlaymiz, — dedi.
Çol tōrni yozib, suvga taşladi. Birozdan sōng tortib edi, heç narsa çiqmadi. Yana taşladi. Bir vaqt çol tōrni tortgan edi, tōr vazminlaşib qolibdi, torta olmadi: “Sohibjon, kel, bolam, ikkimiz tortaylik!” dedi.
Sohibjon kelib, otasiga kōmaklaşdi, ammo ota-bola ham tortib ololmadi. Şunda çol tōxtadi, peşonasidagi terni artib:
— Uh! Çarçadim. Tōrga juda katta nahang baliq tuşibdi,— dedi.
Tōrning bir uçini çinorga boḡladi.
— Sen bir uçini uşlab turgin, men borib yordamga bir-ikkita odam aytib kelayin, — deb tōrning uçini Sohibjonga uşlatib qōyib, qişloqqa qarab jōnadi.
Sohibjon daryoning qirḡoḡidagi ōtlarni, daraxtlarni, suvning ōynab oqişini tomoşa qilib ōtirar edi. Bir vaqt suvda tōrning içida bir narsa qimirlaganday bōldi. Qarasa, tōrda bitta baliqning bolasi ikki kōziga yoş olib, Sohibjonning yuziga termulib, yolvorganday bōlib turibdi. Sohibjon uni kōrib, rahmi keldi. Bu ham menga ōxşagan bola ekan-da, buning ham ota-onasi bordir, keladi, deb yōliga intizor bōlib ōtirgandir. Kel, şu baliqni qōyib yuboray, xursand bōlib ketsin, deb tōrning irini qirqib yuboribdi. Baliqça tōrdan qutuldi, şodligidan Sohibjonning qarşisida aylanib, ōynab-ōynab, keyin kōzdan ḡoyib bōlib ketdi.
Bir vaqt ikkita odamni ergaştirib çol yetib keldi. Qarasa, tōr yōq. Sohibjondan:
— Tōr qani? — deb sōradi. Sohibjon:
— E, ota, baliq juda katta baliqqa ōxşaydi, tōrni tortqilab-tortqilab, uzib ketdi,— dedi.
Çolning tarvuzi qōlidan tuşdi. Kelgan kişilar:
— E, çol! Yolḡiz ōḡil olp bōladi, olp bōlmasa, qolp bōladi, deyişar edi. Oltmişga kirganingda yiḡlab-siqtab topgan ōḡling, endi senga dastyorlik qiladigan vaqtida, olplik qilmay, katta bir baliqni qoçirib qolpli qilib ōtiribdi. Bu bolang şum qadam ekan! — deb çolga ta’na qilib, jōnab ketişibdi. Çolning dami içiga tuşib ketdi, to uyiga kelgunça ōḡliga gapirmadi. Haligilarning gapi Sohibjonga qattiq botib ketdi. Bu keça yotdi. Erta bilan turib otasiga aytdi:
— E, ota! Mening qadamim yoqmadi, keça ovingiz yurmadi. Menga ijozat bering, ōzimga munosib biror hunar ōrganayin, baxtim oçilsa, qaytib kelib sizning xizmatingizni qilayin,— dedi. Çol-kampirning unamaganiga qōymay, ulardan oq fotihani oldi, bir xaltada non-u talqon olib, “Yo huv, yo manhu!” — deb qişloqdan çiqib ketdi. Çol bilan kampir: “Xudo peşonangni oçsin! Olgin, oldirmagin! Soḡ borib, salomat qaytgin!”— deb duo qilib kōzlaridan yoşini oqizib qola berdi.
Sohibjon yōl yurdi, yōl yursa ham mōl yurdi, neça qişloqdan, çōllardan, kōllardan ōtdi. Bir joyga borib, çarçab, dam olgani ōtirdi. Şu zamon bir tomondan yoşi qirqlarga borgan bir yōlovçi kelib, Sohibjonning oldida tōxtadi va unga:
— Ha, bolam! Yoş ekansan! Qayerga ketyapsan? —dedi. Sohibjon:
— E, mulla aka! Men safarga ketyapman, — dedi. Yōlovçi:
— Ha, bōlmasa, ikkovimiz birga bōlaylik, men ham safarga ketyapman, — dedi. Sohibjon dilida bu begona odam qanday odam ekan, bir sinab kōrayçi, deb:
— E, mulla aka! Men bir ōtirsam, uç keça-yu uç kunduz ōtirib qolaman. Unda qanday bōladi? — dedi. Şunda yōlovçi:
— Ha-ha! Sening safaring uzoq safar ekan, — deb yōliga qarab keta berdi.
Sohibjon damini olib, yana yōlga ravona bōldi. Yōl yurdi, yōl yursa ham mōl yurdi. Çarçaganda yana bir joyga borib, damini olib ōtirdi. Şunda yana bir yōlovçi kelib qoldi. U Sohibjonni kōrib:
— Ha, uka! Senga yōl bōlsin? — dedi. Sohibjon:
— Yōl bōlḡay! Safarga ketyapman,— dedi. Yōlovçi aytdi:
— Men ham safarga çiqib edim. Bōlmasa, ikkovimiz hamroh bōlaylik!
Sohibjon aytdi:
— Aka! Men bir ōtirsam, yetti keça-yu yetti kunduz ōtirib qolaman. Unda nima bōladi? — dedi. Yōlovçi Sohibjonga boşdan-oyoq tikilib qōydi-da:
— E, uka! Sening safaring uzoq safar ekan! Yōlimdan qolmayin,— deb jōnab qoldi.
Sohibjon damini olib, ōzini rostlab, xaltasini yelkasiga ilib, yana yōlga tuşdi. Yōl yurdi, yōl yursa ham mōl yurdi. Borib bir joyda ikki ayiliş kōça boşidan çiqib qoldi. Şu yerda dam olay deb ōtirdi. Şunda narigi kōçadan bir yoş yigit kelib qolib:
— Assalomu alaykum! Ha, oşna! Yōl bōlsin? — dedi. Sohibjon:
— Vaalaykum assalom! Safarga! — dedi. Yoş yigit:
— Oşna, men ham safarga çiqqan edim. Hamroh bōlaylik! — dedi.
Sohibjon aytdi:
— E, oşna! Men bir ōtirsam, qirq keça-yu qirq kunduz ōtirib qolaman. Unda nima bōladi? Siz yōldan qolasiz-da!
Yōlovçi yigit aytdi:
— Ha, mayli, oşna! Men ham ōtirsam, sizdan kam ōtirmayman.
Sohibjon dilida ōylab: “Bu yigitça qaynasa qoni qōşiladigan kōrinadi. Mayli, şu bilan hamroh bōlsam, bōlayin”, deb:
— Bōpti, oşna! Hamroh bōlamiz, — debdi va ikkalalari dam olib gaplaşib ōtirişdi. Bular bir-birining otini sōraşdi. Sohibjon:
— Mening otim Sohibjon. Sizning otingiz nima? — dedi. Bola:
— Mening otim Ahmadjon,— dedi. Sizning yoşingiz-çi? — dedi.
Sohibjon:
— Yoşim ōn oltida, sizniki-çi? — dedi. Ahmadjon:
— Mening yoşim ōn beşda.
— Bōlmasa ikkovimiz aka-uka bōlaylik, — dedi. Sohibjon aka, Ahmadjon uka bōldi. Sohibjon xaltasidan bitta nonni olib, ōrtasidan teppa-teng bōldi. Bir bōlagini Ahmadjonga berib, “Nima topsak, ōrtada baham kōramiz”, deb sōzlaşdi. Nonning yarmini u, yarmini bu yedi. Şu bilan ikkovlari yōlga ravona bōlişdi.
Bular yurib-yurib bir mamlakatga yetib borişdi. Şaharni aylanib yurişganda bozorda bir odam: “Ho, xaloyiq! Eşitmadim dema! Şahrimizning katta boyi Ovulqosim boy madrasa quradi. Yer ōygani, loy qilgani, ḡişt quygani, devol urgani, yoḡoç çopgani, tom yopgani odam kerak. Xohlaganing boraver!” deb jar çaqiryapti.
Sohibjon Ahmadjonga qarab:
— Uka! Biz ham ōşa joyga borsak, işlasak. Ham kunimiz ōtadi, ham biror hunar ōrganib olamiz, —dedi. Bu gap Ahmadjonga ma’qul bōldi. Ikkisi borib, boy solayotgan madrasaga işga kirişdi.
Bular işboşiga:
— Bizga ōzimizga munosib ketmon va belkurak bering, birimiz loy qilamiz, birimiz ḡişt quyamiz, — deyişdi. Işboşi bularga ketmon bilan belkurak berdi. Bular:
— Bu asboblar bizga kiçkinalik qiladi. Bizga hişşaki ketmon, nimşaki belkurak qildirib bering, — dedi. Işboşi temirçiga aytib, hişşaki ketmon, nimşaki belkurak qildirib berdi. Sohibjon bilan Ahmadjon yer qazib, loy qilib, ḡişt quygani kirişdi. Ikkisi ōnta azamat yigitning işini qildi, pulni suzdi. Oradan bir oy ōtdi, bozor kuni keldi. Ahmadjon:
— Aka, bugun işboşidan pul olib, bir bozorni tomoşa qilib çiqmaymizmi? — dedi. Ikkovlari işboşidan pul olib, bozorga yurdi.
Bozorda harna bor, hōl-quruq mevalarni sotib olib yeb çiqib ketişdi.
Bularning iştahasiga bozor odami hayron qoldi.
Aka-ukalar yana bir qança işlab, kōp odamning işini qilib taşlaydilar. Bularning donḡi hamma yoqqa ketadi, Qoraxon podşohga borib yetadi. Qoraxon podşoh hayron qolib:
— Bu qanday azamat yigitlar ekan, çaqirib bir gaplaşay, — dedi. Qoraxon podşoh yigitlarga odam yubordi. Podşohning odamlari otlarini minib, ikki kun yōl yurib, bu joyga yetib kelişdi va yigitlarga:
— Sizlar azamat yigitlar ekansiz, bizning podşohimiz sizlarni kōrib, bir gaplaşişni istaydi. Borsalaring, podşoh bilan gaplaşsalaring, xizmat qilib kōnglini olsalaring, davlat egasi bōlsalaring, — dedi. Aka-uka “Borsakmi, bormasakmi?” deb maslahatlaşdi. Borişga qaror qilib yōlga tuşişdi. Borib Qoraxon podşohga duç kelişdi.
Podşoh:
— Sizlar azamat yigitlar ekansiz. Bir gōzal qizim bor. Uç şart qōyaman, agar bajarsangiz, ikkingizdan biringizga qizimni beraman, yana biringizni davlatga ega qilaman,— dedi. Yigitlar:
— Ayting şartingizni! — deyişdi.
Podşoh aytdi:
— Mening boḡimda bitta ajdarho paydo bōlib qoldi. Har yeganda bitta bōyi yetgan qizni yeydi. Endigi navbat mening qizimga yetdi. Hozir qizim boḡda, ajdarning yeyişini kutib ōtiribdi. Birinçi şartim — ōşa ajdarni ōldirasiz.
Ōşa boḡda bir tup olmurut bor. Olmurut har yili meva qiladi, ammo pişay deganda bir dev kelib yeb ketadi. Ikkinçi şartim — ōşa devni ōldiriş.
Uçinçi şartim şuki, mening şahrimga suv kelmaydi. Borib daryodan suv çiqarib berasizlar.
Yigitlar podşohning qōygan şartlarini bajarişga rozi bōlişdi. Bolalar podşohga: — Bizga oçilsa qirq gaz, yopilsa bir gaz bōladigan qiliç; uzunligi qirq qariç, eni ham qirq qariç keladigan ketmon bilan belkurak qildirib berasiz,— dedi. Podşoh bu narsalarni yasaşni temirçi ustasiga buyurdi. Temirçi ustalar narsalarni darrov yasab berişdi. Yigitlar qiliçni kōtarib podşohning boḡiga borişdi. Ajdarni qaysi birimiz ōldiramiz deb, maslahatlaşişdi. Sohibjon: “Men ōldiraman!” dedi. Ahmadjon: “Yōq, aka! Xizmat kiçkinadan bōladi. Men ōldiraman!” deb unamay, qiliçni kōtarib, boḡga kirib ketib qoldi. Borib ajdarga rōpara bōldi. Ajdar Ahmadjonni kōrib qahri kelib, bir damiga tortdi. Ahmadjon bir tebranib qōydi. Ajdar yana damiga tortdi, Ahmadjon yana bir tebranib qōydi. Oxiri ajdar ḡazab bilan damiga qattiq tortdi. Ahmadjon qiliçini yozib, miltiqning ōqiday borib, ajdarning oḡzidan kirib, ikkiga yorib dumidan çiqdi. Ajdar ōldi. Ajdarga tutqun bōlib, ōlimni kutib, kōzidan yoşlari tizilib ōtirgan podşohning qizi ozod bōldi. Bu xabar birpasda şaharga tarqaldi. Hamma joyda xursandçilik, tōy ustiga tōy boşlanib ketdi. Hamma bu yigitlarni duo qildi.
Sohibjon bilan Ahmadjon ketmon va belkurakni olib daryoga borişdi. Borişsa, şaharga suv çiqaramiz, deb qança yuz odam kuyib-pişib işlayapti, suvning çiqişidan heç umidlari yōq. Bular odamlarga:
— E, xaloyiq! Ajdar ōldi, şahar şodlikka tōldi. Boringlar, şodliklaringni qilinglar. Suvni biz ōzimiz çiqaramiz, — deyişdi.
Odamlar bulardan xursand bōlib, ketgani ketdi, ketmagani bularning işini tomoşa qilgani qolişdi.
Aka-ukalar neça daraxtni kesib, daryoga sepoya taşlab, şox bosişdi. Şoxlarning ustidan ketmon-u belkurak bilan çimlarni qirqib taşlab, daryoni bōḡib suvni çiqarişdi. Suv oqib borib, Qoraxon podşohning şahriga kirdi. Podşoh bu işni kōrib:
— Barakalla, azamatlar! Endi uçinçi şartni ham bajarsalaring tōy-u tomoşani boşlaymiz,— dedi.
Sohibjon olmurutning tagidan çuqur qazib, unga tuşib, olmurutning pişiş, devning keliş vaqtini kutib yota beribdi. Olmurut pişdi. Bitta katta bahaybat dev kelib, olmurutni yeyişga kirişdi. Şunda Sohibjon çuqurdan çiqdi. Qiliçini yozib borib, devni çopib ōldirdi.
Podşoh xursand bōlib, yigitlarga ofarin aytib, peşonalaridan siladi:
— Endi qizimni qaysilaring olişlaringni aytinglar,— dedi. Sohibjon:
— Xizmatning kōpini Ahmadjon qildi. U olsin! — dedi. Ahmadjon aytdi:
— Yōq, podşohim! Yoş xizmatda, katta izzatda. Sohibjon mendan katta, u olsin! — dedi.
Qizni Sohibjon oladigan bōldi. Podşoh şaharda tōyni e’lon qilib, boşlab yubordi. Karnay-surnaylar çalindi, mol-qōylar sōyilib, xalqqa oş-non tortildi, uloq, kuraş, ōyin-kulgi qizib ketdi. Tōy qirq keça-yu qirq kunduz davom etib tugadi.
Bir kuni keçasi Ahmadjon:
— Aka, men bugun eşikka çiqib yotaman, yangam menga eşikka joy qilib bersin, — dedi. Sohibjon: “Uyda yota bergin!”— dedi. Ahmadjon unamadi. Eşikka joy soldirib yotdi. Keçasi el uxlagan vaqti edi. Uçta tōtiquş uçib kelib, hovlidagi çinorga qōndi. Tōtilardan biri aytdi:

Tōtiyo, tōtiyo!
Labbay, tōtiyo!
Men nima bōlsam-u,
Bir yaxşi ot bōlsam.
Bir ḡiştning ustida ōynasam,
Bozorga çiqsam,
Kimga yaraşur!
Podşohning kuyovi Sohibjonga yaraşur.
Olsa-yu ōlsa.
Kim eşitib aytsa,
Tizzasidan toş bōlsin!!!

Ikkinçi tōti aytdi:

Tōtiyo, tōtiyo!
Labbay, tōtiyo!
Men nima bōlsam?
Bir yaxşi quş bōlsam.
Bozorga çiqsam,
Kimga yaraşur?
Podşohning kuyovi Sohibjonga yaraşur.
Olsa-yu ōlsa,
Kim eşitib aytsa.
Belboḡidan toş bōlsin!!!

Uçinçi tōti aytdi:

Tōtiyo, tōtiyo!
Labbay, tōtiyo!
Men nima bōlsam?
Bir ajdarho bōlsam-u
Şamol, bōron, tōpolon bilan
kelsam.
Tuynukdan tuşsam-u
Sohibjon bilan xotinini yeb çiqib
ketsam!!! —

dedi-yu pastga qaradi. Pastdagi Ahmadjonga kōzi tuşdi-da, qah-qah urib kulib yubordi. Tōtilar uçib ketişdi. Ahmadjon bularning gapini eşitib oldi.
Erta bilan Ahmadjon va Sohibjon nonuşta qilib bozorga çiqişdi. Bozorda biroq ajoyib bir ot uşlab turibdi:

Kimga yaraşur
Podşohning kuyovi Sohibjonga yaraşur.

Sohibjon otni kōrib, işqiboz bōlib qoldi. Sotib olişga xaridor bōldi. Ahmadjon aytdi:
— E, aka! Men oldin bu otni tekşirib kōrayin. Menga yoqsa, sōng olasiz,— dedi. Sohibjon “Mayli, uka!” dedi.
Ahmadjon otning beliga uzugini tegizgan edi, otning beli şart uzilib ketdi. Sohibjon içidan çitinib qōydi. Bular bozorda yurgan edi. Birov bir quş kōtarib yuribdi.

Kimga yaraşur,
Podşohning kuyovi Sohibjonga yaraşur.

Sohibjon quşni kōrib, sotib oliş uçun xaridor bōldi.
Ahmadjon aytdi:
— E aka! Bu quş menga yoqsa olasizmi? — dedi. “Ha olaman!” dedi Sohibjon.
Ahmadjon quşni qōliga olib, uzugini bōyniga tegizgan edi, quşning bōyni uzilib tuşdi. Buni kōrib, Sohibjon bir çitinib qōydi. Bular bozorni kōrib uylariga qaytib kelişdi.
Keçasi Ahmadjon aytdi:
— Aka! Men bugun ōçoqning oldida yotaman,— dedi. Sohibjon:
— Ōçoqning oldida nima qilasan, ōz ōrningda yota bersang-çi! — dedi. Ahmadjon:
— Mayli, men bu keça şu yerda yotayin, — deb ōçoqning oldiga joy soldirib yotdi. Qiliçini yozib, tuynukka tikka qilib qōydi. Keçasi el uxlagan çoq edi. Birdan şamol, bōron, tōpolon bilan bir ajdar kelib, tuynukka ōzini urdi-yu qiliçga tegib ikki bōlinib ōlib qoldi.
Şunda ajdarning bir tomçi qoni borib, podşohning qizining betiga tomdi. Ahmadjon yugurib borib doka rōmolini oldi, yetti qavat qilib buklab, kelin oyisining yuziga qōyib, haligi qonni artayotgan edi, Sohibjon uyḡonib, ōrnidan turib, ḡalva qilib ketdi:
— Podşohning qizini olgin desam olmading! Bu nima qilgan işing? Keçadan beri joyingni boşqa yerga soldirişing bejiz emas ekan. Sen mening uylanganimdan norozi ekansan! — dedi.
Ahmadjon aytdi:
— E, aka! Gap unday emas. Men juda roziman. Boşqa gap bor. Erta bilan aytaman,— dedi.
Bular tinçib yotib uxlaşdi. Ertasi tong otdi. Kelin dasturxonni yozib, çoy-nonni keltirdi. Nonuşta qilayotib, Sohibjon yana gap oçib qoldi:
— Xotinni sen ol desam, olmading. Mana endi raşk qilyapsan! — dedi. Ahmadjon aytdi:
— Aka! Raşk qilganim yōq. Endi gapirmasam bōlmaydi. Keçasi men hovliga çiqib yotganimda çinorga uçta tōti kelib qōnib, bir-biri bilan gaplaşdi. Biri aytdi:

Tōtiyo, tōtiyo!
Labbay, tōtiyo!
Men kim bōlsam?
Yaxşi bir ot bōlsam,
Bitta toşning ustida ōynasam.
Bozorga çiqsam,
Kimga yaraşur?
Podşohning kuyovi Sohibjonga yaraşur.
Olsa-yu ōlsa!
Kim aytsa,
Tizzasidan toş bōlsin! —

dedi, — degan edi Ahmadjonning tizzasidan pasti toş bōlib qoldi. Buni kōrib, Sohibjon bilan xotini hayron bōlib qolişdi. Ahmadjon: “Ikkinçi tōti…” deb gap boşlagan edi, Sohibjon: “Gapirma! gapirma!” deb tōxtatdi. Ahmadjon aytdi:
— Bōlar iş bōldi. Endi u yoḡini ham ayta qolay! — deb ikkinçi tōtining gapini aytib edi, belidan buyoḡi toş bōlib qoldi. Uçinçi tōtining gapini aytgan edi, hamma yoḡi dumaloq toş bōlib qoldi. Er-xotin yiḡlaşib, endi nima qilamiz, deb toşni kōtarib, kōçaga çiqişgan edi, hassa tayangan bir mōysafid odam kelib qoldi.
— Ha, bolalarim! Nimaga yiḡlaysizlar? — dedi. Sohibjon çolga bōlgan voqeani aytdi. Çol Xizr edi. “Toşni yerga qōy”, dedi. Sohibjon yerga qōydi. Xizr hassasi bilan bir turtgan edi, toş yana Ahmadjon bōlib qoldi. Ahmadjon bir çuçkurdi-da, ”Qattiq uxlab qolibman”, deb ōrnidan turdi. Bular juda xursand bōlişdi. Şunda Ahmadjon aytdi:
— Aka! Sizniyam ota-onangiz bordir, mening ham ota-onam bor. Ular bizga intizor bōlib, yōlimizda kōzlari tōrt bōlib ōtirişgandir. Endi ota-onamizning oldiga borsak,— dedi. Bu gap Sohibjonga ham ma’qul bōldi. Bular podşohning oldiga borib unga arz qilişdi.
— E, podşoh! Biz sizning kōp tuzingizni içdik, oz xizmatingizni, qildik. Bizning ham ota-onamiz bor. Ularning ham xizmatini qiliş bizga ham farz, ham qarz. Ular bizga intizor bōlib ōtirişgandir. Bergan tuzingiz-ga rozi bōlib, javob bersangiz! Ota-onamizning xizmatiga borsak! — deyişdi.
Podşoh ōylab qarasa, bularning gapi tōḡri. Podşoh bularga ijozat berdi. Şunda Sohibjon:
— Qizingiz men bilan birga ketadimi, qoladimi? — dedi. Podşoh:
— Er qayerda bōlsa, xotin ham ōşa yerda bōladi,— dedi.
Podşoh bularga qirq xaçirga mol-u dunyo va yōl oziḡini ortib berib:
— Sizlarga oq yōl! Ōz yurtlaringga soḡ-salomat boringlar. Bizni ham unutmanglar!— dedi. Şahar odamlari bularni karnay-surnay bilan jōnatib, xayrlaşib qoldi.
Bular yōl yurdi, yōl yursa ham mōl yurdi. Bir kuni bir daryoning bōyiga yetib borişdi. Şunda Ahmadjon aytdi:
— Aka! Endi men sizlar bilan xayrlaşib, boşqa yoqqa ketaman. Siz boşda nima ahd qilgan edingiz? — dedi. Sohibjon:
— Nima topsak, ōrtada teppa-teng kōramiz, degan edim,— dedi. Sohibjon:
— Bōlmasa, mayli, narsalarni bōlaylik. Mol-dunyoning kōpini sen ol, xotin menga qolsin, — dedi. Ahmadjon:
— Yōq, aka, mol-dunyoni ham, xotinni ham teppa-teng bōlamiz. Yarmi sizniki, yarmi meniki,— dedi. Sohibjon:
— Xotinni qanday qilib bōlamiz? —dedi. Ahmadjon:
— Xotinni çinorga boḡlaymiz, arra bilan arralab, teng bōlamiz, xohlaysiz yuqorisini olasiz, xohlaysiz pastini olasiz, — deb xotinni çinorga boḡladi. Arrani qōliga olib, arralay boşladi. Endi arra tekkanda xotin “dod!” deb qiçqirib yubordi. Şunda xotinning oḡzidan muştday laxta qon otilib çiqib ketdi. Ahmadjon arrani taşlab yugurib borib, qonni oyoḡi bilan tepkilab, ezib taşladi. Qaytib kelib, Sohibjonga aytdi:
— Aka! Men keçasi xotiningizning betiga dokani qōyib artayotganimda şu qonni olib taşlamoqçi bōlgan edim. Siz yōl bermagan edingiz. Mana endi xotiningiz zarardan musaffo bōldi. Xotiningiz va bu mol-dunyolar sizga bōlsin. Siz bu narsalarni ota-onangizga olib borib, ularni rozi qiling. Mendan rozi bōling. Men bir vaqtlar siz tōrdan çiqarib, ozod qilib yuborgan baliq bōlaman, — deb akasini quçoqlab bir ōpdi-da, “Xayr endi!” deb çōlp etib ōzini suvga taşlab, ḡoyib bōlib ketdi.
Sohibjon baliq tuşgan suvning betidan jimillagan halqa-halqa tōlqinlar yoyilib, bilinmay ketgunça kōzini uzolmay turib qoldi. Keyin suvdan kōzini oldi. Baliqning qilgan yaxşiliklaridan xursand bōlib, undan ajralganiga afsuslanib, xotini bilan qişloqqa kirib bordi. Borsa ota-onasi Sohibjon uçun qon yiḡlab, baḡrini zaxga berib yotişgan ekan. Sohibjon kirib borgaç, ikkalasining kōzlari yalt etib oçilib, ōḡillarini quçoqlab, ōpib qaytadan dunyoga kelganday bōlişdi. Sohibjon bōlib ōtgan hamma voqeani gapirib berdi, mana bu keliningiz, mana bu mol-dunyo esa sizlarga olib kelgan sovḡalarim, — dedi.
Çol bilan kampir yugurib borişib, kelinlarini quçoqlab ōpişdi. Qayerga ōtkazişni bilmay şoşilişdi. Ota-ona ōḡil va kelin bilan topişib, rohatda kun ōtkazib, hammalari murod-maqsadiga yetişdi.