Raxşona Ahmedova. Orzu va dengiz (hikoya)

Tastubeklik Amangeldi otani bilmaydigan odam yōq. Yoşi yetmişdan oşgan bu qariyani butun ovul taniydi. Ōzi qotmadan kelgan, çuvakkina çol, lekin tinim bilmaydi. Çōqqaygan soqoli, yakkam dukkam mōylovi bor, butun yuzini tiriş qoplagan bu çol sahiyligi bilan ham nom qozongan. Orolga kelgan borki, uning mehmoni. Şungamikan, otani butun Orol bōyi, hatto Toşkan taniydi.
Amangeldi otaning bobosi ham, bobosining bobosi ham baliqçi ōtgan. Baliqçilar avlodidan, baliqçilar qişloḡida yaşardi. Qişloq Orolning şimoliy sohilida joylaşgan, gavjum, serşovqin bir maskan edi. U paytlar ota yoş edi, kuçga tōla edi. Otasidan qolgan kasb-baliqçilik bilan şuḡullanar, şu kasbga mehr qōygandi. Tong otmay dengizga çiqib ketarkan, kun botganda qaytar, bir kunda yuz kilolab baliq tutgan paytlarini eslarkan, kōziga yoş qalqadi. Orol ovuldan keta boşlaganida heç narsani tuşunmay qoldi. Barisi şunçalar tez rōy berdiki, bir keçada Orol bir neça çaqirim ortga çekindi. Ulkan kemalar sayozlikda tiqilib qolib ketdi. Suv şōrlanib baliqlar ōldi. Oxirgi bor dengizga taşlangan tōriga ōlik baliqlar çiqdi.
Orol dengizining ōşa tōlib-toşgan paytlarini har qōmsaganida, kōziga yoş keladi, yoş boladek xōngrab yiḡlaydi. Ovuldagilar keyinroq bir neça çaqirim yōl bosib Orol atrofidagi kiçik kōllarga borib baliqçilik qilib yurişdi. Biroq u kōllarning ham kōpi qurib qoldi, iqlim ōzgarib tōqayzorlar yōqolib ketdi, hayvonot olami qirilib bitdi. Mana neça yilki ota qōliga tōr olmadi, qōllari tōrni şunçalar soḡinganki… Yoşi yetmişdan oşgani bilan Orol dengizi bōyida ōtgan bolaligini yaxşi xotirlaydi. Orol bōyida çōmilib qumli sohilda yotib, oftobda toblangani haqidagi hikoyani qayta-qayta aytaveradi. Bu hikoyani butun ovul biladi. Bugun dengiz ōrni jonsiz sahro, toşloq bir joy, endi bu yerlarda har qanday ulov ham yurolmaydi.
Har kungidek qariya bugun ham Orolni kōrgani yōlga otlanayotganini sezgan xotini javranişni boşladi.
– Yana Orolni kōrgani ketyapsizmi? Bormasangiz nima bōladiya?
Ayjan xola har kuni şu savolni beradi. Javobini biladi, harçand qarşilik qilmasin, çol baribir yōlidan qolmaydi. Nima qilsin, qarib şu çoliga suyanib qoldi, uzoq yōl bōlsa, qōyib yuborgisi kelmaydi, ayaydi-da.
– Işing bōlmasin! Tez borib kelaman.
Amangeldi ota uç ḡildirakli mototsiklini ōt oldirarkan, eng avval idişiga suv oldimi-yōqmi, tekşirib oladi. Sōng ōrindiq oşa ōtirarkan, Orol tomon oşiqadi. Har kuni şu ahvol, bir neça çaqirim yōl bosib Orolini kōrib qaytmasa, bōlmaydi, kōngli joyiga tuşmaydi.
Mototsikl ustida silkinib borarkan, kōzlari yanayam qisilib ketadi, şamol turib qum tōzoni kōzlariga kirib açiştiradi. Biroq, ota yon bermaydi, yana yōlida davom etadi. Oḡiz burun aralaş ōrab olgan çit durrasining bir çetiga kōzlarini işqalab olib yana yōlga qaraydi. Şamol yugurib, tuz çang kōtariladi. Şunda ham parvo qilmaydi. Kōzlari ōrganib ketgan, çang-tōzon kiraverganidan kōzlarining kosasi kiçrayib quş kōzi bōlib qolgan. Dengiz ōrnidagi sahroqum uzoq-uzoqlarga çōzilgan. U yer bu yerda qurigan saksovullar kōzga taşlanadi. Tuz barhanlari uzoqdan qor yoqqandek kōrinadi. Avvallari minglab ōsimlik va baliqlarga baḡri tōla dengiz bōlgan bu joylar endi qaysi bir sayyora yuzasidek ḡadir-budir toş yōl, xolos.
Juda uzoqdan mōltirab Orol kōrinadi. Yaqinlaşganing sayin kattarib boradi. «Qani endi-qani endi… ōşa tōlib toşgan paytingga qaytsayding», çolning hayolidan doimgidek ōy ōtadi. «Qani endi mōjiza rōy bersa-yu Orol suvga tōlib, bu sahrolar ustiga dengiz yopirilib kelsa, sahroqumda tiqilib qolgan kemalar yana tōlqin ustida çayqalsa…» ota har gal dengizgaça bōlgan yōlda şularni ōylaydi. Qalbida hali sōnmagan umid uçqunlari sabab, hamon Orol qaytişiga işonadi.
Mototsiklni bir neça çaqirim narida tōxtatadi, Orol sohilidan uzoqroqqa qōyadi, yōqsa botib qolişi mumkin. Oyoḡida kirza etik şaloplaydi, Orol tomon şoşiladi. Qōlida suv idiş, nihoyat Orol qirḡoḡiga yetib keladi, qadrdoni oldiga kelgandek, şodlanadi, aybdordek tiz çōkadi.
– Keldim, Orolim, keldim. Bugun yana seni soḡinib keldim. Kelişimni intiq kutdingmi? – minḡirlaydi ota ōzi eşitadigan bir ovozda.
– «Xuş kelding!» – degandek tōlqinlar qirḡoqqa şoşiladi, kōpikli suv otaning tizzalarini bir quçib qōygandek, yana ortga qaytadi.
Ota bundan suyunadi. Meni kutib oldi degan ōyga boradi. Sōng ōzi bilan olib kelgan suv idişning qopqoḡini oçadi. Qōllarini mavjlanib turgan orol ustiga tutadi. Idişdan quyilayotgan suv barmoqlari orasidan tuşib, Orol yuzasida doiralar çizgança, zumda unga qōşilib ketadi. Suv tomçilarida qōyoş aks etadi. Unda hayot mujdalari kōringandek bōladi. Idişdagi suv tugagaç, ota bōş idişni orqaroqqa, tōlqinlar yetolmaydigan yerga uloqtiradi. Sōng yana Orolga yuzlanadi.
– Senga suv olib keldim-da, Orolim. Senga suv olib keldim. Endi qaytmasang bōlmaydi, sensiz kōp qiynalib qoldik. Orolim, bizdan xafa bōlganing yetar, bizni jazolaganing yetar, bōldi endi qayt, arazingni yiḡiştir. Sening dengiz bōlganingni kōrib keyin ketaman, ungaça ōlmayman, Orolim. Seni kōp xafa qildik, bilaman, Sayxun bilan Jayxunning yōlini tōsdik, bilaman, seni ōylamadik, bilaman. Sen bizdan arazlading, xafa bōlding, bilaman. Qani endi, qōlimda bōlsa ekan, har ikki daryoingni sengaça olib kelardim. Qani endi qōlimda bōlsa ekan, seni suvga tōldirardim. Orolim sen ham ularni tuşungin-da. Ularga ham suv kerak, ular ham bolasini boqişi kerak, paxtasiga qaramasa, şolisini suḡormasa, qanday turmuş keçiradi, axir. Ular ham ōzini ōylaydi, mana men seni ōylayman, Orolim. Qayt, yana avvalgidek dengiz bōl, Orol, – ota kōzidagi yoşni tiriş bosgan qadoq kaftlari bilan artarkan tōlib ketadi. – Bizni keçir, Orolim. Qaytmasang bōlmaydi. Bolalarim, nabiralarim-ku mayli, ulḡayişdi, sening ertaklaringni aytdik, seni tasavvurlarida jonlantirdik, – Ota, entikib ketadi. Piça nafas rostlagaç yana davom etadi, – Endi ularning bolalariga nima deymiz, kelajak avlod bizlarni qarḡamaydimi? Bizning xatomizni deb ularni jazolama, Orolim.
Ota jim qoladi. Çuqur xōrsinadi. Sōng ōrnidan qōzḡaladi. Ortga qaytarkan, tanasini yarim ōgirib yana orolga tikilib qoladi. Bu qaraşda endi sening navbating, seni kutaman, dengizim, degan nido bordek. Buni Orol tuşunarmikan, iç-içidan kelgan bu hayqiriqni Orol eşitarmikan. Orol kōpik tōlqinlarini çolning ortidan yuboradi, qirḡoqqa yugurgan tōlqinlar yana şunday tezlik bilan ortga qaytadi. Amangeldi ota buni ōziça tuşunadi, menga “xayr”, demoqda, “ortingdan boraman”, demoqda, deb ōylaydi.

– Neçuk erta qaytibsiz? – Qōlini beliga tiragança ostonada Ayjan xola qarşilaydi.
– Doimgidek. Senga şunday tuyulgan, – minḡirlab qōyadi çol. Qariyaning quşnikidek kiçik kōzlaridan yiḡlagani bilinmaydi.

2

– Amangeldi ota, ōḡlingiz Orolga suv olib kelarmiş, eşitdingizmi?
Erta sahardan ostonada qōşni Mamat kōriniş beradi. Sodda odamlarda! Orolga kimdir kelayotganini eşitişsa, şunaqa ōylaşadi. Orolni qaytararkan, Orolga suv olib kelarkan, deb har kelgan odamdan umid qilişadi.
– Kim aytdi, senga?
– Ovulda duv-duv gap. Hamma şu haqida gapiryapti. Sizning xabaringiz yōqmi? Dunyoning narigi burçagidan olimlar kelayotganmiş. Ōḡlingiz olib kelayotganmiş.
– Qaçon? – Hovliqib sōraydi, Ayjan xola. – Bolam qaçon kelarkan, Mamat. Intiq qilmasangçi odamni, ayt.
– Ertaga. Ertagamiş, xola. Rayonda hozirlik kōrilayotganmiş. Bugun rayondan kattalar keladi, deyişyapti.
Amangeldi ota qilayotgan işini yana davom ettiradi. Hali rostmi-yolḡon bu xabardan suyunişni ham suyunmaslikni ham bilmaydi. Mamatni gapiga işonsinmi, yōqmi? U aldamaydi. Uning rayonda tanişlari bor, nima yangilik bōlsa, hammadan oldin şu Mamat biladi. Ōtgan gal Toşkandan jurnalistlar kelişidan oldin ham şu Mamat mujda keltirgandi. Undan oldin olimlar kelişini ham hammadan avvalroq şu Mamat bilgan.
– Ōḡlimni kōrmaganimga ham sakkiz oy bōlibdi, – barmoḡi bilan hisoblaydi Ayjan xola.
Ōtgan gal ōḡli kelini va nevaralarini olib kelib bir hafta turib ketgandi. Amangeldi ota, ōşanda, nabiralarini Orol bōyiga olib borgan, çuḡur-çuḡur qilişib nabiralari Orol bōyida piça ōynagan, «Ota dengizni, uyimizga olib ketaylik» deyişgandi. Şunda ota Orolning uyi oldida bōlgani, har kuni qayiqda baliq tutgani borgani haqida uzundan-uzoq hikoyalar aytib bergandi. Hozir bari yodiga tuşib kōngli buzildi.
– Şu bōyi kōriniş bergani yōq, zanḡar, – jahli çiqqan bōldi ōziça.
– Nima deysiz, çol, – ejikilab sōradi Ayjan xola.
– Ōḡlingni aytamanda, neça oyki kōriniş bermaydi.
– Endi, uni ham işi bor, nima deysiz. Işidan ruhsat olişi osonmi? – Ayjan xola doimgidek ōḡlining yonini oldi.
– …
Ota indamadi, sōng xōrsinib qōydi. Ōtmiş yodiga tuşib mayus tortdi, çoḡi.
Allaberdi unda hali tuḡilmagan edi. Orol suvi haddan ziyod şōrlanib ketgan paytlar, iqlim ōzgargan, şahardan kelgan olimlar bolalarni emizmaslikni aytib ketişgandi. Egizagi ikki oylikmidi yoki uç oylikmi, esida yōq. Ayjan xola emizmasam, nima beraman, nima yeydi bular, ona sutining ziyoni yōq, deb har xil gap-sōzlarga quloq osmadi, emizişni davom ettirdi. Egizagi kōp yaşamadi. Nima sabab bōldi, aniq emas, balki Orol qurigaç iqlim ōzgarib, zaharli moddalar ta’sirida şunday bōlgandir, balki emizmaganida yaşab qolarmidi, ehtimol, organizmi nimjonlik qilgandir. Ota ularni yerga qōyganida, oḡir qayḡuda edi. Bir yoqda Orol ketib qolgan, bir yoqda bolalaridan ayrilgan Amangeldi ota bir neça vaqt ōziga kelolmay yurdi. Qayḡu hadeganda arimadi, ança vaqt bolali bōlişolmadi.
Allaberdi otasining qalbida umid uyḡotdi. Yaşaşga Orolning qaytişiga umid berdi. Ōḡil kōrganini suyunçilab ota eng birinçi Orol bōyiga borgandi. Ōzini Orolga otgan. Orol baḡridan çiqqanida hamma yoḡi oppoq tuz edi. Keyinroq, Allaberdini yetaklab Orol bōyiga kōp bordi. Ōḡlining murḡak qalbida Orolga mehr uyḡotdi. Tabiatni sevişni, e’zozlaşni ōrgatdi. Tabiatga e’tiborli bōlişni ōrgatdi. Hali ōn yoşga kirmagan bola, tabiatga ehtiyotsizlik oqibati nimalarga olib kelişini bildi. Tabiat bergan ne’matlarning qadriga yetmaslik qanday oqibatlarga olib kelişini tuşundi.
Ovuldan ketayotganida hali mōylabi sabza urmagan yigit edi. Ōqişga kirib, tōrt yil ōqidi. Har olti yo sakkiz oy deganda bir kelib ketib yurdi. Amangeldi ota, ōḡlim ōqişni bitirsa qaytadi, deb ōylagandi, Allaberdi qaytmadi. Ekologiyamidi tabiatni asraşmidiyey, nomi allambalo bir taşkilotga işga kirdi. Tirişqoq, çayir bola edi. Ōşa taşkilotda yaxşi işlab kattalar e’tiboriga tuşdi. Lavozimi oşdi, kattalardan birining qiziga uylandi. Ovulda katta tōy qilişdi. Kelinning otasi boy ekan, tōyni ōzi qilib berdi, çol-kampirga oḡirini tuşirmadi. Bir hafta turdimi, yōqmi, kelin ketamanga tuşdi. Toşkanda yaşaydigan bōldi. Ota keliniga qōşilib ketayotgan ōḡlidan piça gina qilib yurdi.
– Ota, Toşkanda ōqidim. Ōşa yerda işlayapman. Keliningiz ortidan ketayotganim yōq, –dedi.
Lekin baribir, birga ketdimi, birga ketdi. Ovulda rosa gap-sōz bōldi. Qari ota-onasini taşlab ketdi, deyişdi. Şaharda işlaydi, degan gapga kim ham işonardi. Ota bir muddat odamlar kōziga kōrinişdan qoçib yurdi. Ovuldagilar bilan gaplaşmay yurdi. Vaqt ōtib gap-sōzlar unutildi. Ōḡli ōşa ekologiya taşkilotidagilar bilan bir neça bor ovulga kelib ketgaç, odamlar endi teskari gapira boşladi. Amangeldi otaning ōḡli kattakon bōlib ketibdi, Orolni qaytararmiş, degan gap oraladi.

3

Ota qōlida narsa turmay, tuşib ketaverganidan uyga mehmon kelişini taxmin qildi. Yaxşilikka yōydi, kimdir yōqlab kelişiga işora bildi. Keçga yaqin rayon hokimi «Assalomu alaykum, ota» deb kirib keldi. Şaxsan ōzi keldi.
– Allaberdijon kazo-kazolar bilan kelayapti ekan. Ōzingiz mehmon qilasizda, ota. Nima kerak bōlsa, ayting. Mana biz bormiz, – dedi kōkrak kerib.
Mamat aldamagan ekanda, hayolidan ōtkazdi ota. Şu tobda ōḡlining kelişi haqida ōylarkan, «rostdan Orolga suv olib kelsa-ya», hayol qilardi. Allaqayerdan eşitgandi, Kaspiydan suv yōli oçib kelinsa, Orol tirilişi mumkin emiş, Kaspiydan suv olib kelinsa, Orol yana tōlarmiş…. Biroq bunga kim ham rozi bōlardi. Tana boşqa dard bilmas, deydilar. Jar solgan boşqa, jon kuyitgan boşqa. Orol quriyotgani bilan kimning neça pullik işi bor. Yōq, ota unday ōylamaydi. Neça yilki, keti uzilmayotgan olimlardan umidi bor. Bejiz kelib-ketmayotgandir, bir yōlini topişar, deb ōylaydi. Orolning bir kuni tōlişiga işonadi. «Dengiz bōlib, ōzaniga siḡmay ketadi, hali», deb qōyadi. Umidini heç sōndirmaydi. «Bir uyum temir-tersakka aylanib qolgan kemalarni qayta sozlaş kerakmikan? Şoşib qolmasmikanmiz», hayolidan ōtkazib qōyadi.
– Bu gal ham çet elliklar kelarkan, ota. Ular nima yeydi, baliq yeydi-da, sizga beş ōn kilo laqqa berdirib yuboraman, – hokim tinmay gapirardi. Otaning esa quloḡi tom bitgan, kōz oldida dengizning mavjlanib turgan suvlarida çaḡalaylarning ḡujḡon ōynayotgani gavdalanadi. Kemalarning oq yelkanlari quyoşda tovlanib, sohilda çōmilayotgan bolalarning şōh qiyqiriḡi atrofni tutib ketadi.
Hokim otaning yuzidagi nimtabassumni ōziça tuşundi, aytganlarim otaga ham maqul keldi, deb ōyladi, kōngli xotirjam tortdi. Aslida-ku, ota bu siz ham kelganlarni mehmon qiladi-ya.
– Mehmondorçilik moyli bōlgani yaxşi-da, ota. Nima dedingiz-a? – hir-hir kuldi. – Bōpti, men boray. Ota sizga kuç-quvvat tilayman, – hokim qōlini siqib kōça tomon borarkan, çol unga tikilgança, ortidan ōyçan qarab qoldi. Hamon hayolida ōşa dengiz bōlgan Oroli.
Ayjan xola ōşa kuni tinim bilmadi. Uy tozaladi. “Ōḡlim kelayapti, yana kim bilan çet elliklar bilan”, içida takrorlagança, qōli-oyoḡi çaqqon borib keldi. Kōnglini ḡaş qilgan narsa, ōḡlidan ham kōra nabiralarini soḡingani, ōḡli mehmonlar bilan kelayotgan bōlsa, ularni olib kelolmasligi aniq, ōziça taxmin qildi. Ōtgan gal kelganida, nabiralarini kōrib kōzi quvnagan. Bōyi ōsib-ulḡayib borayotgan nabiralari atrofida girdikapalak bōlganini eslarkan, yuzi yorişib ketdi, zumda ōrnini qayḡu egalladi. Xōrsinib qōydi.
Ōḡli Toşkandan uy olganidan keyin, ta’til bahona bir kuni keksa ota-onasini ham olib ketişga keldi.
– Yuringlar, birga yaşaymiz, bu yerlarda nima qilasiz. Dengiz endi yōq, sahro bilan şamoldan ōzga nimasi qoldi. Yozda jazirama issiq, qişda qahraton sovuq, tuz bōronlari yopirilganida qayerga qoçişni bilmay qoladi, kişi. Ōzingizni qiynamang, – dedi kōnglini qattiq qilib.
Qariya ōḡliga piça termulib turdi, bu gaplarni qanday aytayapti, Orolga mehri susaydimi, bilmoqçi bōldi. Ōḡli bu gaplarni keksa ota-onasini kōndiriş uçun aytayotgan kōrinardi. Biroq, bu gaplarning ahamiyati yōq. Ota baribir kōnmasligi aniq edi, Ayjan xola ham tōḡilib ōsgan vatanini taşlab ketgisi kelmadi.
– Şu yerlar ona yurtimiz. Taşlab ketolmaymiz, –deganiga kōnmadi, ōḡli ham. Qistalang qilaverdi.
– Endi yoş emassiz, kimdir ḡamhōrlik qiladigan yoşdasiz. Yonimda bōlsangiz, kōnglim xotirjam, sizsiz qiyin menga ham, – dedi.
Ayjan xolaning kōzlari yoşlandi. Otaning ham kōngli yumşadi. Biroq Orolini taşlab ketarmidi? Yōq, taşlab ketmaydi. Şu yerda tuḡildi, şu yerda ulḡaydi. Ota-bobolarini baḡriga olgan şu makonni taşlab ketişga kōzi qiyarmidi, yōq. Tuz bōronlari tursa, nima bōpti. Sahroga aylangan bōlsa, nima bōpti. Baribir taşlab ketmaydi. Orol bir kuni qayta dengizga aylanişini kutadi. Umri oxirigaça kutadi. Hatto bir ikki hafta turib kelişga ham bormagan ōşa Toşkanga, butunlay ketarmidi, yōq. Ketmadi.
– Bolam ōlsam şu tuproqda ōlaman. Sening Toşkaning menga begona, yoş bōlsa ekanman, ōşa yerni makon qilsam. Endi bōlarim bōlib bōyovim singan, – dedi. Ōḡli yana oḡiz juftlagan edi, – Orolimni kōrmasam yaşolmayman. Ikki qariya bir kunimizni kōrarmiz, sen boraver, sening yōriḡing boşqa, – dedi.
Şu bilan masala yopildi. Ora-sira Ayjan xola Toşkanga bir ikki borib ōḡlinikida turib keldi. Lekin endi yoşi ōtib, yōlga yaramay qoldi.

4

Diydor kabi şirin narsa yōq. Kutasan intiq bōlasan, kutgan kuning kelganida esa, yuraging quvonçdan hapqiradi, dupir-dupir qiladi. Entikib ketasan. Ayjan xola ham şunday bōldi. Ōşa kuni bir gala çet elliklar orasida ōḡlini kōrganida yiḡlab yubordi, bōynidan quçoqlab yiḡladi. Ōziga kelguniça yiḡladi. Çet elliklar hayron qoldi, piçir-piçir qilib qoldi.
Sōng maqsadga ōtildi. Hamma işga kirişdi. Tekşir-tekşir boşlandi. Yana nimalardir bōldi. Qaqrab yotgan qum barhamlariga uzoq tikilib turişdi. Qumliklarda tiqilib qolib ketgan kemalar oldida surat tuşişdi. Çōkib borayotgan bandargohlarni suratga olişdi. Yastanib yotgan tuz barhanlarini kōrgani borişdi. Sahro-çōl ustida uzoq tortişişdi, uzoq suhbatlaşişdi, uzoq sōzlaşişdi. Har galgidek ōtgan bu galgi uçraşuvdan ham biror natija bōlar, deya ovul ahli yana kutadigan bōlişdi.
Sōng mehmonlar otaning mehmoni bōlişdi. Baliqlarni maqtab-maqtab yeyişdi, sara içimliklar içişdi. Ōḡlini ham maqtab qōyişdi. Ōzlari bilan, qilayotgan işlari bilan maqtanişdi. Bu galgi keldi-ketdi ham uç kun-bir haftaga çōziladigan bōldi. Olimlar kōkrak kerib nimalar bilandir maşḡul bōlişdi, jurnalistlar kameraga olişdi, intervyu sōraşdi, fotograflar yaxşi kadr izlab yurişdi. Orol haqida kōrsatuv qilinadigan bōldi, qaçon efirga uzatilişini telefon qilib aytadigan bōlişdi. Sōng ketişdi.
Yana nima qoldi. Amangeldi ota qoldi, Ayjan xola qoldi, Mamat qoldi. Ular ortga qaytib ketişdi. Qop-qop va’dalar berib ketişdi. Lekin otaning yuragida umid qoldi, zora bu galgi olimlar bir yōlini topişar, degan umid qoldi. Orol bir kuni qaytadi, degan işonç qoldi. Orol bizdan xafa bōlgan, bir kuni arazini yiḡiştirib ortga qaytadi. Men uning ōzaniga tōlib toşişini kōraman yana. Yana yuz kilolab baliq tutaman. Kuç-quvvatim bor hali, ōylardi ota. Yana ōz qayiḡim bōladi, işonardi ota.
Ōḡlining atrofida girdikapalak bōlgan Ayjan xola ham ōḡlini kuzatib mayuslanib qoldi. Kōngli bir neça kungina tōlib turdi. Endi yana yarmi yōq. Inson zoti bolasini bunça suymasa, jonidan paydo bōlganda. Bōlmasa şu qadar suyarmidi. Joni açib, jonining bittasidan keçib tuqqanda, yōqsa şunça soḡinarmidi. Bolam bolasini deydi. Neça kunlik umri qolgan, bilmaydi, umrining şu pallasida ham bolasini deydi. Ayni damda Ayjan xolaning qalbini ōrtayotgan zōr bir alam, zōr bir iztirob, yuragini kuydirmoqda edi. Orol agar qurib qolmaganida edi, avvalgidek tōkin-soçin hayot bōlganida edi, ōḡli uzoqlarga ketib qolmasmidi?! Şu yerlarda, yaqinida yurgan bōlarmidi?! Şu yerlarni makon tutarmidi?! Ayjan xola xōrsinib qōydi, kōzlarini yuvgan yoşlarni keng, osilib turgan yengiga artdi. Uzoqlarga tikilib uzoq ōtirdi.
Sōng, «mayli», dedi, ōziga tasalli berganday piçirlab. «Orol bahona ōḡlimning diydorini kōrdim, Orol bahona ōḡlimning katta-katta davralarni tōldirib ōtirişini kōrdim. Orol bahona ōḡlim bugun ōz ōrnini topganini kōrdim. Lekin Orol bundan heç nima kōrmadi. Lekin bundan Orolga heç bir naf bōlmadi.» Ayjan xola bilardi. Çoli Orolning qaytişiga işonsa-da, u işonmasdi.

5

Amankeldi otaning joni qattiq, deyişardi taniganlar. Çunki qişni qiş demay, yozni yoz demay, qōli mehnatda edi. Har kuni neça çaqirim yōl bosib Orolni kōrib kelardi. Yozda tuz bōronlari yōliga tōḡonoq bōlişga urinar, qişda tizza bōyi qorlar yōlini tōsardi. Lekin ota bōş kelmasdi. Uç ḡildirakli mototsikliga ōtirib ōşa ikki piyolagina suvni Orol suviga qōşib kelmasa, bekor, turib turganday, ōtirib ōtirganday bōlmasdi.
Ayjan xola peçkaga ōt qalarkan, çolining hayallayotganidan bezovta bōldi. Bu galgisi doimgi bezovtalikka ōxşamadi. «Axir yoşi bir joyga borib qolgan çol bōlsa, yōl-pōlda yiqilib qolsa, kim yordam beradi», ōylardi ōziça. «Kim joniga oro kiradi.»
Qişda erta keç tuşadi. Qoronḡi oralagani sari Ayjan xolaning yuragi qinidan çiqib ketgudek, urarkan, e’tibor bermaslikka urinardi. Qōli bilan ōtni turtarkan, hayoli taşqarida, «tiq» etgan tovuşga quloq tutardi. Aytgandi-ya. «Borişingiz şartmi, bugun har kungidan sovuq, hamma uyida ōranib ōtiribdi. Heç kim kōçaga çiqmaydi, bu sovuqda» deb. Quloq osmadi. Ōşa termosini kōtarib mototsiklini ōt oldirdi. Motori muzlab qolgan şekilli qaynoq suv olib çiqib ustiga quydi. Yana nimalardir qildi. «Qani endi yurmasaydi», qarḡanardi, Ayjan xola. Yōq, qarḡişi ōtmadi.
Vaqt allamahal bōldi. Xolaning bezovtaligi çinga aylandi. Endi nima qilsam ekan, ōylardi Ayjan xola. Taşqariga çiqay desa, bunaqa havoda, oç çiyabōrilar izḡib yuradigan payt. Qōli işga bormas, qōlidan heç iş kelmasdi. Peçka yaqiniga surildi, devorga suyanib Xudodan sōradi, iltijo qilib ōtirdi. Boşqa nima ham qila olardi, piça turib kōzi ketgan bōldi. Eşikning «ḡiyq»illaşidan sergak tortdi. Çolining şarpasini sezib ança xiralaşib qolgan kōzlari bilan uzoq tikilib turdi. Eşikka suyanib hammayoḡi muzlab taraşadek qotib qolgan çoli turardi, yakkam-dukkam soqoli qorli, oppoq edi. Ayjan xola şoşildi.
– Zarilmidi, şu sovuqda? Odamni gapiga kirsangiz bir nima bōlib qolasizmi? – tinmay javranardi.
Peçka ustidagi qumḡondan issiq suvni toḡoraga quydi. Sovuq suv keltirib qōşdi. Taraşa bōlib qolgan kiyimlarni bir boşdan yeçarkan, «kuf-kuf» qilib çolining muzlab qolgan badanini isitişga urinardi. Iliq suvda tanasini yuvib, sōng taftida isib tursin deb peçka yaqiniga qōygan yangi kiyimlarni kiygazdi. Tōşakka yotqizib ustiga qalin kōrpa tortarkan, oḡzi javranişdan tōxtamasdi.
– Kōrdingizmi ōşa Orolingizni? Kōnglingiz joyiga tuşdimi, endi?
Ota indamadi. Avzoi badani titrardi, xolos. Ertalab otaning isitma aralaş ḡōnḡirlagani eşitildi.
– Orolimni qaytganini kōrarmikanman, kampir? Nima deysan? Bōldi, endi bormayman. Endi ōzi kelsin. Mana neça yilki, bir kun qoldirmay qatnadim, Orol tobora kiçrayaverdi, suvi kamayaverdi, meni çorlagandek, ortga ketaverdi. Endi men bormayman, kampir, eşityapsanmi, endi ōzi keladi, – hansirardi ota.
Ayjan xola çolining qaqrab qolgan lablariga suv tutarkan, isitmada yonayotgan badaniga qōlining orqasini tutib kōrdi. Sōng piyolaga dori tayyorlab içkazgaç, rōmolini tōḡriladi-yu kōçaga otlandi.
– Mamatga aytaman, dōxtirni olib keladi. – Çolining eşitgan eşitmaganini bilmasa-da, şu sōzi bilan ōziça ruxsat sōragan bōldi.
Tong yorişa boşlagandi. Mamat erta sahardan Ayjan xolaning kelişini kutmagani aniq. Hayron bōldi. Pala-partiş taranib doktorga şoşildi. Ayjan xola ortga qaytarkan, hansiragança, yōl-yōlakay keça tundan beri takrorlayotgan sōzlarini piçirlab kelmoqda edi.
– Xudo, çolimni jonini omon saqla! Ōzing asra! Sendan bōlak sōraguvçimiz yōq, bizdan marhamatingni ayama.

6

Amankeldi ota ōḡli bilan vidolaşolmadi. Qança issiqlarga, qança sovuqlarga doş bergan tanasi bu gal pand berdi. Bu galgi sovuqni kōtarolmadi. Ayjan xolaning paymonasi ham tōlgan edi. Ōzini zōrḡa tutib turardi. Ellik yildan ortiq birga yaşagani, yarmini yōqotsayu qanday yaşayveradi? Qanday qiladi, endi? Tanasi borib kelardi, dodlar biroq ovozi çiqmasdi, sanlab-sanlab qōyardi. Endi çolimsiz bu dunyoda qanday yaşayman-a? Endi bu dunyoda kimga suyanaman-a?
Kōzyoşlarining duv-duv oqayotganini kōrgan yoş yalanglar unga qōşilişar, sanlaşiga jōr bōlişardi. Ikkitasi madori qolmagan Ayjan xolaning qōltiḡidan tutib ōtirişardi.
Uzoq yōl. Insonlarni ajratib turuvçi, ularga azob beruvçi ham şu yōl. Uning nişi botmagan kōngil yōq. U ayirmagan kōngil yōq. Ōḡli yetib kelgan kun Ayjan xola peşvoz çiqolmadi. Otasidan ayrilgani yetmaganidek, bir kunda onasidan ham ayrilib qoldi. Ikki qabr orasida ōtirarkan, Allaberdi boşidagi dōppisini qōllari orasiga olib kōzlarini yaşirişga urinardi. Biroq hōngragan ovozini tutib turolmadi. Orqaroqda ōtirgan ōḡillari qōltiḡiga kirib ortga qaytişayotganida, ularga suyanib borardi.
Tuḡilib ōsgan ota uyiga qaytib bolaligini xotirladi. Onasini etagidan uşlab ortidan pildirab yurgani, otasining qōlidan tutib birinçi bor Orol bōyiga borganini esladi. Sōng otasining çoponini ustiga taşladi, kirza etigini kiydi. Otasining mototsiklini ōt oldirdi. Bolaligida şu mototsiklga ōtirib Orol bōyiga borganlari yodida edi. Endi kap-katta odam, endi ōḡillari uning yoşida. Mototsikl yelib borardi. Ōşa yōl hali hamon esida. Orolga eltuvçi uzun yōl bu.
Orol uzoqdan kōriniş berdi. Oroldan uzoqroqda tōxtadi. Kirza etikda şaloplagança, Orol bōyiga kelib çōkdi. Kirza etik yarmigaça botib ketdi. E’tibor bermadi. Orolga yuzlanib, bor ovozi bilan hayqirdi:
– Ey Orol, yiḡlamaysanmi? Endi seni kōrgani keladigan, sening mehriboning yōq. Senga har kuni suv olib keladigan Xizring yōq. Kōrgani bormaysanmi, heç yōq, qabrini ziyorat qilmaysanmi? Qarzingni tōlamaysanmi? Seni tōlganingni kōrolmagan otam-a, seni suvga tōldirolmagan otam-a. Sening armoning bilan ōtib ketgan otam-a, otam.
Ovozi bōḡilib, kuçi qolmay yuztuban yiqildi. Orol kōpik tōlqinlari bilan uning yuzini çayişga oşiqardi. Orol qoşida bir inson sajda qilib yotardi. Orol esa jim. Heç bir sado bermas, mayus kuzatardi, xolos.