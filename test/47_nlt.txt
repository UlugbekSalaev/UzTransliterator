Tilov Yodgorov. Hayvonlarda farosat bormi? (1989)

Hayvonlarda va haşoratlarda xar xil muloqotlar, munosabatlar mavjud.

Bu jumboq ham kōpdan beri odamlarni qiziqtirib keladi. Hayvonot olamida nimalarni kuzatiş mumkin? Yaxşisi, hikoyamizni eşiting.

Qaraḡay ipak qurtlari oziq qidirganlarida saf tortib yuradilar. Ketma-ket ergaşib boruvçi qurtlarning tuklari bir-birinikiga tegib turadi. Qurtlar ōrgimçak tolasi kabi juda nozik tola çiqaradi, bu tola orqada boruvçi hamrohlari uçun yōl kōrsatuvçi rişta vazifasini ōtaydi. Yōl boşlovçi «sarkarda» qurt oç qolgan qurtlar galasini qaraḡay tepasidagi yangi «ōtloq»qa boşlaydi.

Maşhur frantsuz tabiatşunosi Jon Fabr «sarkarda»ning boşini qatorning eng oxiridagi qurtning «dumi»ga yaqinlaştirgan ekan, «sarkarda» darhol yōl kōrsatuvçi riştaga yopişib olib, bir pastda «oddiy soldat»ga aylangan va şu qurtga ergaşib boravergan. Şunday qilib qurtlar safining boşi bilan oxiri ulangan, binobarin, tutaş halqa hosil bōlgan va ipak qurtlari bir joyda gandiraklab aylana boşlagan. Hissiyot (instinkt) qurtlarni bu noqulay vaziyatdan çiqarişga ojizlik qilgan. Yonlariga oziq keltirib qōyilganda qam qurtlar bunga e’tibor bermay, bir joyda aylanaverganlar.

Oradan soatlar, kunlar ōtgan, lekin qurtlar gōyo sehrlangandek, aylanişni davom ettirganlar. Bir haftadan keyingina saf buzilgan: qurtlar sulayib, joylaridan ham qimirlay olmaganlar…

Sahrolarimizda keng tarqalgan gōng qōnḡizini kōp kişi kōrgan bōlsa-da, lekin uning gōngdan soqqa tayyorlaşini kamdan-kam kişi biladi. Bu qōnḡiz gōngdan soqqa tayyorlaydi-da, uni keyingi oyoqlari bilan itarib dumalatadi: ba’zida soqqa oldinga qarab dumalaydi, qōnḡizning ōzi esa, uni keyingi oyoqlari bilan itarib, orqasi bilan yurib boradi. U soqqani eng yomon gōngdan yasaydi va şu gōng (soqqa) bilan oziqlanadi. Qōnḡiz soqqani iniga olib kelgaç, kōmib qōyadi, inida uni bir neça kun yeb yotadi. Uni yeb tugatgandan keyingina inidan çiqadi. Qōnḡiz bolalari, ya’ni ḡumbak qurtlarini oziqlantiriş uçun gōngning yaxşisini — odatda qōy qumaloḡini tanlaydi.

Qōnḡizlar qōy qumaloḡini, qoramol tappisini talaşib, kōpinça jiqqamuşt bōlişadi. Orada zōr jang ketadi, kuçlisi soqqani tortib oladi, hatto bir-birining qumaloḡini ōḡirlaşadi ham. Ōz soqqasini saqlab qolgan (yoki qōşnisinikini tortib olgan) qōnḡiz uni zudlik bilan dumalatib, iniga olib ketadi. Qōnḡizning kuçiga, epçilligiga hayron qolsa bōladi: vazni ikki grammdan oşmaydigan qōnḡiz deyarli qirq grammli soqqani bemalol dumalatadi.

Ingliz olimi, qiziq odatlar tadqiqotçisi R. U. Xingston gōngqōnḡizning «aqliy qobiliyati»ni bunday tekşirgan: qōnḡiz soqqani iniga dumalatib olib kelayotganida olim inga kiritiladigan yōlini qalin qoḡoz bilan tōsgan, qoḡozning çeti inining oḡzidan faqat ikki santimetr çetga çiqib turgan. Şunday holatda qōnḡizlar qoḡozni teşib ōtmoqçi bōlişgan — birontasi uni aylanib ōtişga urinib kōrmagan, bunga ularning fahmi yetmagan. Ōtkazilgan tajribalarning hammasida qōnḡizlar uç kun qatorasiga qoḡozni zōr berib itarib teşmoqçi bōlişgan. Tōrtinçi kuni ularning ayrimlari inga tōḡri yōl topişdan umid uzib, ketib qolganlar, lekin ayrim qōnḡizlar behuda urinişni boşqa kunlari ham davom ettirganlar.

Bu işlarni kōrgan odam, qōnḡizlar farosatsiz, befahm-ku deyişi mumkin. Lekin yerni qazib in qiladigan tukli arilar bajaradigan işlar uçun favqulodda «aql» kerak bōladi. Bu arilar turli haşoratlarni (kōplari ōrgimçakni ham) ovlaydi. U ōljasiga naştar urib, şol qiladi-da, sōngra iniga tortib ketadi, inida «konserva» qilingan haşorat yoki ōrgimçakning tanasiga avvalo tuxum qōyadi, keyin uni kōmadi. R. X. Xingston bunday abjir «jarroh»lar ustida oddiygina tajriba ōtkazib, hissiyotning kōrligini isbot qiladi: olim arining kōmgan ōljasini qazib oladi, uning tanasiga qōyilgan tuxumlarni ham olib taşlaydi. Ari şu payt inning oḡzini suvab berkitiş payida yurgan edi. Xōş, u ōljasini va tuxumlarini yōqolganini bildimi? Bilmadi: u gōyo heç narsa yuz bermagandek, bōm-bōş inining oḡzini berkitib taşladi. Şunday tajribalardan birida inining oḡzini berkitmoqçi bōlib yurgan ari ōz inidan çiqarib taşlangan va ōşa yerdayoq yotgan ōljasiga e’tibor bermagan. Garçi in bōşab qolib, u behuda urinayotgan bōlsa-da, pinagini buzmay inining oḡzini berkitgan.

Arilarning ba’zi turlari daraxtga in qōyadi va uni ustalik bilan daraxtning pōstloḡi rangiga bōyab niqoblaydiki, keyin pōstloqdan farq qilib bōlmaydi. Ba’zida bu arilar uyning içida peçka (kamin)ning, devorining sirlangan koşiniga yoki jilo berilgan yoḡoç bezagiga in qōyadi. Bu holda inni odatdagiça niqoblaşning foydasi yōq, çunki uning rangi qalin yoki jilo berilgan yoḡoçning rangidan farq qilib kōzga taşlanib turadi.

Şunday vaqtda inni odatdagiça niqoblaş mumkin emasligiga ularning fahmi yetmaydimi? Yōq, albatta. Ularda fahm, farosat nima qilsin! Ular tabiiy instinktga bōysunib, inini odatdagiça niqoblaydi, şunga kōra in kōzga yaqqol taşlanib turadi.

Niqoblaş, şuningdek, drolin degan qisqiçbaqa (krab)larning ham odatidir. Ular umr bōyi «niqoblovçi libosi»ni yeçmaydi. Ba’zi qisqiçbaqalar dengiz tubida yotgan bōş çiḡanoq topib, içiga kirib joylaşadi, boşqalari esa orqasini bulut (gubka) bilan bezaydi. Şunday qisqiçbaqalar ham borki, ular suv ōtlari (gidropoliplar)ning şox (butoq)larini qisqiçlari bilan qirqib oladi-da, doimo orqalab yuradi, tuşib ketmasligi uçun şoxlarini keyingi oyoqlari bilan uşlab turadi. Qarabsizki, qisqiçbaqa bir pasda «buta»ga aylanadi-qoladi.

Akvariumda ōsib turgan suv ōtlari, suv ōtlari bōlmaganida ham qisqiçbaqa suvdagi has-çōplarni tōplab, orqasiga joylab oladi va, yuqorida aytilgandek, ōzini niqoblaydi. Agar akvariumda rango-rang, hatto qizil latta-puttalar bōlsa, qisqiçbaqa şu narsalar bilan ham ōzini bezaydi, bunda u niqoblaniş ōrniga, kōzga yaqqol taşlanib turadigan bōladi, lekin buni sezmaydi.

Kōpgina quşlarni osongina gangitiş mumkin. Buning uçun ular uyasidan uçib ketgandan keyin uya çetroqqa kōçirib qōyilsa bas. Quş qaytib kelgandan keyin uyasini ilgarigi joydan izlaydi, atigi bir yoki yarim metr çetroqqa surib qōyilgan ōz uyasiga e’tibor ham bermaydi. Uya ilgarigi joyga qaytarib qōyilsa, u pinagini buzmay, yana uyaga joylaşib oladi. Agar uya ōrniga qaytarib qōyilmasa, quş yangi uya quradi.

Parrandalar ōz tuxumlarini deyarli tanimaydilar. Masalan, burgut, tovuq, ōrdak tuxumiga ōxşaydigan har qanday dumaloq narsani bosib ōtiraveradilar. Oqquşlar uyadagi tuxumlar ōrniga qōyilgan şişaçani, baliqçi quşlar esa hatto koptokçasi va konserva bankalarini, toş parçalarini ham tuxumdan farq qilmay, bola oçiş uçun bosib ōtiraveradilar…

Moyqutning uyasidagi tuxumlari boşqa sayroqi quşning tuxumlariga almaştiriladi. Şundan keyin moyqut yana bitta tuxum qōyadi. Şu keyingi tuxum boşqa tuxumlardan farq qilardi, albatta. Moyqut boşqa tuxumlarga ōxşamayotgan bu «şubhali» tuxumni uyasidan çiqarib taşlaydi.

Parrandalarni anoyi deymizu ança komil jonivor hisoblanuvçi sigir ham endigina tuḡilgan buzoḡini qōpol yasalgan buzoq tulupidan farq qila olmaydi. (Lekin keyinçalik ōz buzoḡini yaxşi tanib oladi). Britaniyalik tabiatşunos Frenk Leynning şu tōḡrida gapirişiga kōra, bir sigirni buzoḡidan ajratişgan. Sigir buzoḡini qōmsab keça-kunduz ma’rayvergan. Sigirni tinçitiş uçun yoniga buzoq tulupi qōyişgan. Şundan keyin sigir tinçlanib, buzoqni onalik mehri bilan yalay boşlagan. Tōxtovsiz yalayverganidan tulupning terisi teşilib, yorilib, içidagi somoni tōkilgan. Sigir esa somonni bemalol yeya boşlagan va sekin-asta butun «buzoq»ni iste’mol etgan.

Kalamuş eng «fahmli» kemiruvçi hisoblanadi. Lekin uning «fahmi» qançalik past ekanligini quyidagi qiziq voqeadan bilib olasiz. Qafasdagi oq kalamuş in qura boşlaydi, inga berilib ketadi va qafas içida izḡib yurib, in uçun qōl keladigan quriliş materiallari izlaydi. Tōsatdan ōzining uzun dumiga duç keladi va uni tişlab, iniga olib keladi. Keyin yana material izlab ketadi: tabiiyki, dumi ōzi bilan birga yuradi. Kalamuş taḡin dumini topib olib iniga olib boradi. U şu tariqa ōz dumini ōn ikki marta topib, ōn ikki marta iniga olib borib «taşlaydi»!

Nihoyat, hayvonot olamida aqlli maxluqqa duç kelgandek bōlamiz. Amerikadagi ōrmonlarda Neotoma degan kiçkina kalamuş yaşaydi. Biron bir yirtqiç hayvon uning iniga tumşuḡini tiqişga jur’at etolmaydi: ḡovni kalamuşning ōzi quradi. U kaktusning tepasiga çiqib, tikanlarini uzib (ḡajib) oladi va inga kiraverişda devorçalarga ularni şunday ustalik bilan qadaydiki, tikanlar uçi nayzadek tepaga qarab turadi. Bu aqllilik emasmi!

Lekin kaktusning tikanlari ōrniga şişa, tōḡnoḡiçlar yoki mayda mixlardan ham foydalaniş mumkin. Biroq bunga kalamuşning fahmi yetmaydi.

Aytaylik, tōsatdan abjir yirtqiç — sassiqqōzan paydo bōladi-da, uni kōrgan kalamuş ōz ini tomonga yuguradi. Lekin ini uzoqda. Şu payt u orqasiga qaytadi-da, tikanli butazorlar içiga şōnḡib, kōzdan ḡoyib bōladi. Bu nimasi? Haligina ōzining fahm-farosatsizligini namoyiş qilgan jonivor xavf tuḡilgan paytda qutilişning eng tōḡri yōlini topa oladi.

Jonivorlarning xatti-harakatidagi bu soxta nomuvofiqlikni faqat rus fiziologi Ivan Petroviç Pavlov tuşuntirib bergan. Olim oliy xilga mansub hayvonlarning xatti-harakatini instinktgina boşqarib qolmay, ularga şartli refleks ham yordam berişini aniqladi. Umurtqali hayvonlar va ba’zi umurtqasiz jonivorlarda hayotiy tajriba natijasida orttirgan qiliq (odat)larni eslab qoliş qobiliyati bor ekan. Kalamuş ham bir vaqtlar tasodifan tikanli kaktuslar orasiga bekinib ḡanimidan qutilgan bōlsa kerak. Ana şundan keyin u şunday pana joy izlaydigan bōlib qolgan. I. P. Pavlovning izohlaşiça, kalamuşning miyasida şartli paydo bōlgan tikanli buta yirtqiç hayvondan yaxşi himoyalay olişi uning xotirasida ōrnaşib qolgan.

Xulosa qilib aytganda, şartli reflekslar hayvonlarning doimo ōzgarib turadigan yangi şaroitlari moslaşuviga yordam beradi. Ularning boşdan keçirganlari, kōrganlari esida saqlanib qolişi, uning ōzgaruvçan şaroitda ahvolni yaxşiroq tuşunib, fahmlab olişiga imkon beradi.