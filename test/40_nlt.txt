Mamatmuso Mamadazimov. Taraqqiyotning oxiri falokatmi? (1990)

Insoniyatning uyi hisoblanmiş sayyoramiz — Yerda oxirgi bir neça ōn yilliklar içida fan va texnika misli kōrilmagan taraqqiyotga erişib, ulkan yutuqlarni qōlga kiritdi. Mazkur taraqqiyotda mikroelektronika muhim ōrin tutib, boşqariş jarayoni va texnologiyasini keskin ōzgartirib yubordi. Bu esa, ōz navbatida avtomatika va telemexanikaning qōllaniliş sohasini beqiyos darajada kengaytirdi. Fan taraqqiyotining yana bir omili kimyo bōlib, uning agrotexnika, maşinasozlik va boşqa sohalarda qōllanişi çeksiz ortdi. Şuningdek, gen injeneriyasi va biotexnologiyaning taraqqiyotdagi katta rolini bugun heç kim inkor etmaydi. Atom elektrostantsiyalarining foydasi haqida gapirib ōtirmasa ham bōladi. Bu yangiliklarning barçasi olimlar tomonidan kişilar qōl mehnatini yengillaştiriş va turmuş şaroitlarini yaxşilaşga, jamiyatimizdagi muammolarni hal qilişga qaratilgan ilmiy tadqiqotlar asosida yaratildi.

Ma’lumki, olimlar kōp maşaqqatli yillar va yōllardan ōtib, atomdagi «yaşiringan» energiyani ajratib oldilar. Birinçi atom elektr stantsiyalari tok berişga ulgurmay, yomon niyatli kişilar tomonidan Xirosima va Nagasaki ustida portlatilgan atom bombalari 100 minglab kişilarning yostiḡini quritib, undan ham kōproḡini majruh qilib qōydi. Mikroelektronikaning rivojlanişi xalq xōjaligiga katta iqtisodiy foyda keltirişi bilan bir vaqtda harbiy sohada qurol-yaroqlarni askarlarsiz boşqarişda uning mislsiz imkoniyatlar yaratişidan xabar topgan yomon niyatli kişilar harbiy texnikani avtomatlaştiriş, koinotda ōz-ōzini boşqara oladigan avtonom sistema —SOIni işlab çiqdilar.

Kimyo fani va uning asosida kimyo sanoatining rivojlantirilişi xalq xōjaligiga koni foyda keltirişi bilan barobar yovuz niyatli kişilar uçun kimyoviy va bakteriologik qurollarni berdi, şuningdek, atrof-muhitni zaharli çiqindilar bilan ifloslantirişga olib keldi. Kimyo sanoati taraqqiyotimiz uçun bunday taşvişlar tuḡdirişi mumkinligini olimlar dastlabki tadqiqotlarda yaxşi anglab yetmadilar. Yoki anglasalar ham, inson bu darajada loqayd iş yuritadi, deb ōylamagan edilar. Biroq, ming afsuski, ular yanglişgan ekanlar.

Bu borada atom energiyasining ajratilişi va undan foydalaniş jarayoni ham fojialarga sabab bōlmoqda. Olimlar ōzlarining bu kaşfiyotlari sayyoramizni, qandaydir 40 yil içida Yer yuzi aholisini bir neça bor yōq qiladigan darajada kōp yadroviy qirḡin qurollarining «omboriga» aylantiradi, deb heç ham kutmagan edilar. 1939 yili atom bombasi haqida gap ketganda, hatto daniyalik fizik, dunyoga taniqli olim Nils Bordek bunday bombani yaratiş printsipial jihatdan mumkin emasligini sanab ōtgan edi. Ma’lumki, bugunga kelib, yadroviy qirḡin qurollari şartli portlovçi modda hisobida 18 ming kilotonnani taşkil qiladi. Boşqaça aytganda, bu miqdor ikkinçi jahon uruşiga ketgan şunday moddaning miqdori bilan soliştirilganda, bunday uruşni 6 ming marta takrorlaş quvvatiga ega. Şunday qilib, bir guruh boylik ortidan quvgan yakka hukmron boylarning qōliga tuşgan XX asrning buyuk ixtirosi 40 yilga qolmay (e’tibor qiling-a, qançalik qisqa vaqtda) insoniyatni halokat yoqasiga eltib qōydi.

Biroq atom yadrosida yaşiringan energiyani ajratib oliş ustida dastlabki tadqiqotlar ketayotganda, bunday energiyani qōlga kiritiş, kelgusida taraqqiyotimiz uçun katta xavf tuḡdirişini kōra olgan olimlar ham yōq emas edi. Şundaylardan biri vengriyalik olim Leo Stsillard edi. U nemis olimlari Otto Gan va F. Ştrassmanning uran atomi yadrosini neytronlar zarbi bilan parçalanişi mumkinligi haqidagi kaşfiyotlaridan xabar topib, yadroning parçalanişi bilan boḡliq ilmiy tadqiqotlar ustida işlayotgan Jolio Kyuriga xat yozdi. Olim ōz xatida uran yadrosining parçalanişi bilan boḡliq ilmiy işlarining natijalarini bundan buyon oçiq matbuotda e’lon qilinişini tōxtatişini qattiq turib iltimos qildi. U mazkur tadqiqotlarning natijalari kelgusida sayyoramiz aholisi boşiga halokatli xavf keltirişini oldindan kōra oldi. L. Stsillard yozgan boşqa bir xat keyinroq — 1939 yilning 2 avgustida Albert Eynşteynning qōli bilan AQŞ prezidenti Ruzveltga yōllandi.

Stsillarddan ança oldin — 1903 yili Per Kyuri ōz kaşfiyoti uçun Nobel mukofotini oliş munosabati bilan sōzlagan nutqida: «Jinoyatçilar qōlida radiy (radiaktiv element) juda xavfli qurol bōlişi mumkin. Şu boisdan tabiat sirlarining yanada oçilişi odamzotning qiziqişidamikin, uning aql-zakovati, erişilgan bilimlarini faqat foydaga işlatiş uçun pişib yetilganimikin, bu bilimlar insoniyatning kelajagiga salbiy ta’sir bōlib qaytmasmikin?» deb xavotirlangan edi.

Xirosima va Nagasaki osmonida atom bombasi portlaşining guvohi bōlgan maşhur ingliz fizigi Fredrik Soddi bunday xavfni oldindan kōra olmaganidan xafa bōlib: «Tōrt yil oldin xayolga ham keltirib bōlmaydigan dahşatli kuçni fan bugun qabul qilişga hali mutlaqo tayyor bōlmagan qōlga topşirganligi»ni naqadar dahşatli voqea deb qayd qilgan edi. Darhaqiqat, progressiv insoniyat erişgan fan va texnikaning ulkan yutuqlarining ana şunday «tayyor bōlmagan qōllarga» topşirilib qōyilişi, quvvatiga kōra, taraqqiyotimizni bir neça bor yōq qila oliş qudratiga ega bōlgan yadroviy qirḡin qurollarining vujudga kelişiga, sayyoramizning tabiiy imkoniyatlaridan, qazilma boyliklaridan hisob-kitobsiz vahşiylarça foydalanişga, atrof-muhitning zaharli gazlar, kimyoviy dorilar va texnologik çiqindilar bilan bulḡanişiga, «ozon tuynugi»ning oçilişiga, xulosa qilib aytganda, insoniyatning halokat yoqasiga eltib qōyilişiga sabab bōldi.

Miqyosiga kōra ulkan va juda jiddiy bōlgan bu muammolarning haqiqiy aybdori «tayyor bōlmagan qōllar» egasi inson ekanligini kōrmay, mazkur barça muammolarning yagona «aybdori» — ilmiy texnikaviy taraqqiyot, ya’ni fan deb qarovçilar kam emas, ular hozir ham bōlsa eski davrlarga qaytiş keç emas, deb fikr qiladilar.

Biroq, aslida insonning qōl mehnatini yengillatib, muşkulini oson qilişga, turmuş darajasini yaxşilaşga qaratilgan «zahmatkaş» fanni, texnikaviy taraqqiyot, rōy berayotgan halokatli hodisalar, ekologik krizislar va yadroviy qirḡin qurollar omborining vujudga kelişida aybdor deb biliş ōrinli bōlmaydi. Bu masalalarda asosiy ayb ōzimizda — odamlarda.

AQŞning Alomogordo sahrosida atom yadrosidan ajraladigan energiyaning miqdori Eynşteynning formulasida ifodalangan miqdorda tengligini sinab kōriş uçun birinçi bor atom bombasi portlatilganda, kōkka bōy çōzgan portlaş qōziqorinini kuzatayotib, insoniyat uçun naqadar dahşatli qurol yaratilganligini fahmlagan fizik Kennet Beynbirj atom yadrosi energiyasini ajratib oliş işiga ulkan hissa qōşgan fizik R. Opengeymerga qarab: «Biz endi hammamiz qanjiqning bolalarimiz», degan edi. Keyinroq Opengeymerning ōzi: «Biz iblisning işini qildik», deb tan olgandi. Tabiatiga kōra yumşoq va kōngilçan Otto Gan esa Xirosima va Nagasaki ustida atom bombalari portlatilganda, ularning yaratilişida ōzini aybdor his qilib, ōz joniga qasd qildi, faqat tasodifiy holgina uni ōlimdan asrab qoldi.

Atom elektrostantsiyalarining atrof-muhitni ifloslantirişi masalasiga tōxtalaylik. Kōmir, neft, mazut bilan işlaydigan issiqlik stantsiyalari (TES)lar AESga qaraganda tabiiy muhitni ōnlab marta kōp radioaktiv ifloslantirişi mumkin. Buning ustiga mazkur yoqilḡining yonişi jarayonida atmosferaga «uloqtirilgan» is gazi, azot oksidi va oltingugurtli gazlarning Yer atmosferasi — ozon qatlamini yemirişi va tomçilari esa kislotali eritma kōrinişidagi yomḡirni yoḡdiriş xavfi ham bor.

Şubhasiz, bunday mulohazalar, oxirgi yillarda Trimayl orolida (AQŞ) va Çernobilda rōy bergan atom reaktorlarining halokatlarini oqlamaydi va mehnatkaşlarning bu masaladagi noroziliklarini tabiiy deb anglaydi. Biroq, şu bilan birga, texnika erişgan yutuqlardan turli sohada, jumladan avtomobillar, temir yōl transporti vositalari, havo kemalari va hatto kosmik apparatlardan foydalanişda mutloq halokatlarsiz işlaş mumkin bōlmaganligi kabi, atom reaktorlaridan foydalanişda ham halokatlar sodir bōlişining ehtimolini nulga tuşirişning iloji yōq. Bugungi kunda jamiyatimizning avtomobillar, temir yōl va havo transportlarining halokati tufayli kōrayotgan talafot Çernobilnikidan kam emasligini hamma ham bilmasligi mumkin. Mamlakatimizda 1987 yilning ōzida faqat avtomobil halokatlari tufayli 40 mingdan ziyod kişi (kōz oldingizga keltiring: sal kam bir «Paxtakor» stadionini tōldiraoladigança odamlar) hayotdan kōz yumdi, 260 mingdan ortiq kişi esa, oḡir tan jarohati oldi. Moddiy zararning ōzi qariyb 7 milliard sōmni taşkil qildi. Şuningdek, samolyot va temir yōl transportida rōy beradigan halokatli hodisalarning oldini yuz foiz olişlikka heç kim kafillik beraolmaydi. Biroq, şunga qaramay, şaharlararo unça katta bōlmagan masofani ōtişda ham heç kim ot yoki eşakni texnika vositalaridan afzal kōrmaydi.

Qişloq xōjaligida va sanoatda kōplab kimyoviy faol moddalarni zōrma-zōraki, ba’zan butunlay ōrinsiz işlatiş oqibatida zararli ekologik vaziyatlarning vujudga keltirilganligi sababli kişilarda xalq xōjaligini kimyolaştirişga nisbatan salbiy munosabatlar tuḡildi. Aslida esa, taraqqiyotimizning bugungi kuni kimyoviy texnologiyasiz ōtişi muşkulligini hamma ham yaxşi tasavvur qilaolmasligi mumkin. Çunki insonning faqat ma’naviy ehtiyojlarini qondirişning ōzi uçun xususan, şaxsiy kompyuter, televideniye, radio, kino, magnitofon va fotografik qurilmalar va ularning qismlari uçun kimyoviy sanoat yetakçi rol ōynaşi barçaga ayon.

Şuningdek, ma’lumki, 1987 yildayoq sayyoramizning aholisi 5 milliarddan ortib, ayni paytda tuḡilişlar 6 milliard hisobiga ketayotir. Asrimizning oxiriga borib Yer şari aholisining soni 6,5—7 milliardga yetişi kōzda tutilmoqda. Binobarin şunça aholini yediriş, kiydiriş va uning boşqa hayotiy ehtiyojlarini qondiriş uçun kimyoviy texnologiyaning «xolis xizmati»dan yuz ōgiriş talay qiyinçiliklarga olib keladi.

Şu munosabat bilan sayyoramiz miqyosida ulkan ekin maydonlarining eroziyasi, iste’mol qilinadigan meva-sabzavot va poliz ekinlarining turli kimyoviy dorilar bilan zaharlanişi hamda atmosferaning ozon qatlamida xavfli «tuynuk»ning paydo bōlişi kabi ekologik muammolarning vujudga kelişida faqat kimyo sanoati va uning mahsulotlarini aybdor deb sanaş unçayam tōḡri emas. Bu masalalarda ham, eng avvalo, kimyo yutuqlaridan amalda foydalanayotgan insonning ōzi, jumladan, mazkur mahsulotlarning foydasi va zararini «ekologik tarozida» tortmay turib, unga «oq yōl» bergan ayrim olimlar aybdor.

Keyingi yillarda, ayniqsa, şifokor va tabiatşunos olimlarning nasl injenerligi sohasidagi kuzatişlarida kişini taşvişga soladigan tomonlar kōp. Xususan, inson embrionini sun’iy yōl bilan rivojlantiriş imkonining yaratilişi mazkur tadqiqotlar içida eng taşvişlidir. Bu borada yuksak onglilik bilan iş tutilmasa, odob va axloq normalariga rioya qilinmasa, kelajakda bunday ixtirolar insoniyat uçun qançalar qimmatga tuşişini tuşuniş qiyin emas. Şularni e’tiborga olib, keyingi yillarda bunday izlanişlarning adliy jihatdan çeklangan yōnalişlarining işlab çiqilganligini mamnuniyat bilan qayd etiş mumkin.

«Jilovi» ongli kişilarning qōlidan qōyilmasligi zarur bōlgan boşqa bir soha — kelgusida inson miyasi faoliyatining sezilarli qismini ōz zimmasiga olişni mōljallayotgan — «elektron miya»lar nomi bilan maşhur bōlgan kompyuterlardir. Xususan, olimlarning sun’iy intellekt bōyiça olib borayotgan işlari qōl mehnatini yengillaştiriş, talay işlarni avtomatika va telemexanika zimmasiga yuklaşdek yaxşi niyatlarga qaratilgan. Biroq, «har yaxşining bir yomoni…» deganlaridek, bu yangilik ham loqayd kişilar qōlida taraqqiyotimiz uçun halokatli hodisalarda vositaçi bōlib qolişi mumkin. Ma’lumki, ayni paytda sayyoramizda yadroviy qirḡin qurollarining juda katta zapasi yiḡilgan va kun sayin boşqariş pultlarida insonning ōrnini temirtanlar egallamoqda. Biroq heç qanday texnikaning, u qançalik takomillaşgan bōlmasin, halokatlarsiz işlaşiga yuz foiz kafillik berib bōlmaganidek, bunday «elektron miyalar»ning ham har doim bekami-kōst işlaşiga heç kim kafolat berolmaydi. Sayyoramizning ma’lum burçagida yadroviy bomba portlatilgani haqida bizni ogohlantirişi lozim bōlgan va Yer sun’iy yōldoşlaridan biriga ōrnatilgan bunday temirtanlar qayerdadir rōy bergan juda kuçli yonḡinni yoxud momoqaldiroq yaşinini yadroviy qurol hujumi deb bilib, Yerdagi markazga «jang boşlanganidan» xabar berişi mumkin. Koinotda sekundiga taxminan 8 kilometr tezlik bilan uçib yurgan, ba’zilari ōz faoliyatini tugatgan ming-minglab sun’iy yōldoşlar zamonida bunday «kiçik» yanglişlarni tasavvur etiş qançalik dahşatli!

Xōş, endi kompyuter texnikasining bunday salbiy tomonlarini deb bugun murakkab texnologik jarayonlarda insonning qōlidan işini olayotgan, unga yordamga kelayotgan temirtanlardan voz keçib bōladimi? Yōq, albatta. Bunga hammamiz guvoh bōlgan va yaqinda rōy bergan Çernobil halokati paytida inson ōrniga «elektron miya» boşqaradigan texnikalarning faoliyatini misol qilib keltiriş mumkin. Şuningdek, koinotdan tinçlik maqsadlarida foydalanişni, kelajakda sayyoramizning ekologik muammolarini hal qilişda yetakçi rol ōynaşi mōljallanayotgan kosmonavtikamizning eng sōnggi yutuḡi bōlmiş «Energiya» — «Bōron» transport raketa — kosmik tuzilmasining mōjizaviy yutuḡi ham şu «elektron miya» tufayli qōlga kiritildi-ku! Bunday «miya» kosmos qa’ridan kelayotgan orbital samolyot — «Bōron»ga bepoyon sayyoramiz sirtidan unga ajratilgan — eni 84 metr, bōyi 4,5 kilometr keladigan qōniş yōlagini topib, boşqaruvçisiz qōnişga imkon yaratdi!

Şubhasiz, fan va texnikaning şiddatli rivoji, yuqorida eslatilganidek, faqat foyda keltirmay, turli yōnalişlarda inson salomatligi va hayotini tahlikaga soladigan xavf-xatarli halokatli vaziyatlarni vujudga keltiradi. Şuni e’tiborda tutiş kerakki, olimlarimiz har bir fan yangiligi yoki texnika yutuḡini turmuşga tadbiq etişda şoşma-şoşarlikka yōl qōymay, uning foyda va zarar tomonlarini ekologik nuqtai nazardan taroziga solib, ulardan foydalanişning eng qulay yōllarini işlab çiqişlari kerak.