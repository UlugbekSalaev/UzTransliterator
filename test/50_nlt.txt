Narkoz vositalari ōrtasidagi “jang”

Biz ōzaro muloqot çoḡi “efir” degan kalomni tez-tez tilga olamiz. U aslida yunonça “aither” sōzidan olingan bōlib, turli ma’nolarda işlatiladi. Masalan, oddiy sōzlaşuv tilida “osmon”, “kōk”, “falak”ni, fizikada radiotōlqinlar tarqaladigan samoviy muhitni, yunon afsonasiga kōra, Olimp toḡi çōqqisi yetgan va olimp xudolari joylaşgan eng yuksak makonni, XIX asrdan XX asrning 20-30-yillarigaça yaşagan fiziklar tasavvuriça, fazoni tōldirib turuvçi sof-şaffof havo qatlamini anglatadi. Kimyoviy jihatdan texnikada erituvçi, tibbiyotda yuqumli kasalliklar mikroblarini yōqotiş hamda jarrohlik operatsiyalarida narkoz vositasi sifatida qōllaniladigan xuşbōy, rangsiz, uçuvçan suyuq organik birikmaning nomi hisoblanadi. “Narkoz” esa ōzbekçada “karaxtlik”ni yoki “gapirolmay, dong qotib qoliş”ni bildiradi.

Odam tanasiga efir yuborilganda markaziy asab hujayralari faoliyati tormozlanadi. Natijada tōliq yoki qisman behuşlik, oḡriq sezgisining yōqolişi va harakatsizlik bilan keçadigan çuqur uyqu aralaş karaxtlik holati vujudga keladi. Bunday vaziyatda inson heç narsani his etolmaydi va ixtiyoriy harakat qilolmaydi.

Tadqiqotçilarning aniqlaşlariça, etni ōldiruvçi dorilar ōrta asrlarda paydo bōlgan. Jumladan, spirtli narkoz amaliyotga kirgan. 1540 yili Paratsels uxlatiş xususiyatiga ega “şirin kuporos“ni, zamonaviyçasiga aytganda, oltingugurtni yaratgan. Xuddi ōşa davrda nemis olimi Valeriy Kordano sulfat kislota yordamida spirtdan nafasni yaxşilaşga xizmat qiluvçi efirni olgan. Afsuslanarlisi, uning foydali ta’sirini heç bilmagani tufayli bu kaşfiyot qariyb ikki asr e’tibordan çetda qolgan. 1729 yili londonlik mutaxassis Froben tomonidan qayta ixtiro qilingaç, laboratoriyalarda keng işlatiladigan bōlgan.

Va nihoyat, ingliz kimyogari va faylasufi Jozef Pristli 1776 yili odamni mast qilgani bois sarxuşlantiruvçi gaz nomini olgan azot çala oksidini kaşf etdi. Uning yigirma yoşli vatandoşi Xemfri Devi ōzi ōtkazgan tajribalar asosida bu modda oḡriqni vaqtinça yōqotiş omili ham ekanligini isbotladi. Buyuk tabiatşunos, fizik va kimyogar, elektrmagnit maydon ta’limoti asosçisi Maykl Faradey esa 1818 yili oltingugurt efiridan nafas oliş azot çala oksidi singari kişini karaxtlantirişini aniqladi. Taajjubki, laboratoriyaga kirgan talabalar bu kaşfiyotdan ermak ōrnida foydalanişar, dam-badam uni iskab kōngilxuşlik qilişar, sarxuşlikdan dumalab va içaklari uzilgudek bōlib, qotib-qotib kulişardi. Kōproq nōş etganlari ōzini boşqarolmaydigan mast kimsadek çayqalar, almoyi-jalmoyi gaplarni aytib valaqlar, es-huşini yiḡib olgaç, nimalar qilganini eslay olmasdi.

Ōşa kezlar bostonlik taniqli şifokor va kimyogar Çarlz Jekson izçil ravişda ilmiy izlanişlar olib borardi. Bir safar tomoḡi xlordan xippa bōḡilib qoldi-yu, yozma manbalardan oḡuga qarşi dorini izlaşga kirişdi. Kitoblarda bunday damlarda galma-galiga ammiak va efirni hidlaş zarurligi qayd etilgandi. Çarlz şunday qildi. Baribir, nafi tegmadi, tun bōyi mijja qoqmay, azob tortdi. Ertalab dastrōmolçasini efirga obdon bōktirib, buḡini yutoqib simirdi va şu zahotiyoq dardi ariganini payqadi. Bora-bora u oḡriqni ma’lum muddatga bosadigan usulni topganiga işonç hosil qildi. Biroq kaşfiyotini bemorlar timsolida isbotlaş imkoniga ega emasdi. Alaloqibat, ixtirosini iqtidorli şogirdi Uilyam Tomas Grin Morton bilan baham kōrişga majbur bōldi.

Massaçusets ştatining Çarlton şahridagi fermer-baqqol oilasida tuḡilib ōsgan, Baltimordagi tiş davolaş maktabini bitirgaç, Bostonga iş izlab kelgan Morton bu paytda yasama tişlarning ḡaroyib protezini yaratib, el nazariga tuşgandi. Şu bois Çarlz efir haqida nimalarni bilsa, barçasini oqizmay-tomizmay unga sōzlab berdi. Morton ustozining yōriḡiga yurdi. Avvalo, itlarda tajriba ōtkazişga çoḡlandi. Illo, bu jonivorlarni uxlatib qōyiş oson emasdi. Çunki ular jonsaraklaşgani hamono bir-birini tişlab, ḡajişga tuşardi. Bir safar sarkaşroḡi ilkis irḡib, efir tōla şişani aḡdarib yubordi. Idiş yerga tuşib, çilparçin bōldi. Morton polni artayotganida efir ta’sirini ōzida sinab kōriş maqsadida jiqqa hōl lattani burniga tutdi. Alhol, allamahalda xonaga mōralagan onasi uni şişa siniqlari ustiga uzala tuşgança, dong qotib uxlayotganini kōrdi…

Bu voqea yoş olimni tadqiqotlarini bōşaştirmaslikka undadi. U Barnett firmasidan nafasni bōḡadigan ōtkir hidli efir xarid qildi-da, xonasidagi jarrohlik stoliga çōkib, nayça orqali içiga yuta boşladi. Tayinli natijaga erişmagaç, dastrōmolçasini suyuqlikka bōktirib, dimoḡiga yaqinlaştirdi. Kōz oçib-yumgunça huşidan ketdi. Uyḡongaç, ōzini ertaklar olamiga tuşib qolganday, a’zoi badani uvişayotganday his etdi. Xayolidan esa “Şu alfozda jon bersam, bu haqdagi sovuq xabarni odamlar mening ahmoqligimdan kulgan holda qabul qilişadi” degan noxuş fikr ōtdi. Şu asno qōlining ōrta barmoḡida ḡaşga tegadigan qiçişiş paydo bōldi. Uni boşmaldoḡi bilan qaşlaşga intilgandi, eplolmadi. Ikkinçi urinişda uddaladi. Sōngra oyoqlarini çimçiladi-yu, biron-bir oḡriqni sezmadi. Ōrnidan turmoqçi edi, qimirlay olmadi. Efirning kuçi susayib, ōziga kelgaç, 7-8 daqiqa mobaynida zehn-idrokidan ayrilganini tuşunib yetdi va ehtiroslarini jilovlay olmay, birdaniga bor ovozda “Men topdim! Nihoyat, topdim!” deya, qiçqirib yubordi.

Şunday esa-da, u kaşfiyotini ovoza qilişga oşiqmadi. Işni yanada puxtalaştiriş uçun suv ōtkazmaydigan va nam tortmaydigan matodan qopçasimon oddiygina moslama yasadi. Unga efir quyib, tajriba ōtkazilayotgan itning boşiga kiydirdi. It tez orada oyoqlarini uzib taşlasa ham oḡriqni bilmaydigan darajada qattiq uyquga ketdi. Morton izlanişlarini sir tutgan holda davom ettirdi. Şu tariqa erişgan yutuqlari evaziga keyinçalik olamşumul şuhrat qozondi. Zamondoşlari ta’biri bilan aytganda, u jarrohlik xonasiga kōpçilik tanimaydigan-bilmaydigan tiş tabibi sifatida kirib, butun dunyoga maşhur olim sifatida qaytib çiqdi.

Morton boşlagan işni Massaçusetsdagi yirik gospital boş şifokori Jon Uorren poyoniga yetkazdi. U salgina burun mahalliy stomatolog Goratsiy Xoras Uelssga azot çala oksidining afzalliklarini omma kōz ōngida namoyiş etiş imkoniyatini yaratib bergan, Mortonga yoşgina bemorning halqum tomiridagi katta tuḡma ōsmani olib taşlaş oldidan narkozni qōllaş taklifini kiritgandi. 1846 yil 16 oktyabrda esa ōzi efir narkozi asosidagi ilk operatsiyaga bel boḡladi. Murakkab muolaja muvaffaqiyatli ōtdi – tiḡ ostida yotgan mijoz zarraça ozor çekmadi. Operatsiya tugagaç, Uorren auditoriyaga yuzlanib, “Janoblar, mana, ōzingiz guvoh bōlganingizdek, bu aldov emas, baayni haqiqat!” dedi.

Şunday qilib, uşbu kun narkoz erasi boşlangan sana sifatida tarix sahifalariga muhrlandi. Morton va Jekson singari Jon Uorenning ism-şarifi ham narkoz ixtiroçilari rōyxatidan ōrin oldi. 22 dekabrda Londonda kasallangan sonni şu usulda kesib taşlaş amalga oşirildi. Bu yangilik ham Kurrai zamin uzra tez qanot qoqdi. Keyin esa…

Keyin heç kim xayoliga keltirmagan ḡalati voqealar rōy berib, narkoz asosçilaridan omad rosmanasiga yuz ōgirdi. Çunonçi, azot çala oksidini jismida tadqiq qilib, nafaqat tiş oḡriḡiga, balki insoniyat asrlar oşa çorasini izlagan boşqa dardlar azobiga ham malham topgan Uelss şaxsiy ixtirosini rōyobga çiqariş uçun harçand urinmasin, niyatiga yetolmadi. Bundan aziyat çeka-çeka, bedavo asab xastaligiga çalindi. Alqissa, 1848 yil 24 yanvarda oyoḡining qizil qon tomirini olmos ila kesib, ōz umriga ōzi zomin bōldi.

Jekson bilan Morton ōrtasida esa “Efir kimning zahmatlari mahsuli?” degan janjal çiqdi. Oxiri nizo Parij Fanlar akademiyasida ijobiy yeçim topdi: da’vogarlardan biri efirni ixtiro qilgani, ikkinçisi amaliyotga tatbiq etgani uçun 2500 frankdan pul oldi. Lekin ōzaro mojaroga boḡliq asabbuzarliklar Jeksonning soḡliḡiga jiddiy putur yetkazgandi. Inçunin, u 68 yoşida aqldan ozdi. Yetti yildan sōng ḡaribu ojizlar muassasasida vafot etdi. Uzoq vaqt tijorat bilan şuḡullangan Morton esa, taqdir taqozosiga kōra, Nyu-York kōçalarida sanḡib yuruvçi tilançiga aylandi. 1868 yil 6 aprel kuni, endigina ellikni qoralaganida omonatini topşirdi.

Mavridi kelganda, eslatib ōtiş joizki, jarrohlik narkozi rasman e’tirof etilişidan tōrt yil muqaddam amerikalik şifokor Krouford Long ham amaliyotda efirdan beş-olti bor samarali foydalangandi. Faqat bu xususda heç kimga çurq etmagandi. Boşqa maslakdoşlari efir narkozi asosçilari deb topilgaç, ōzining boqibeḡamligidan qattiq afsus-nadomatlar çekdi. Ammo endi bōlar iş bōlib, allaqaçon bōyoḡi singan, karvon ketib bōlgandi.

Efirni 1846 yil nihoyasi va 1847 yil boşlarida Buyuk Britaniyada buyrak toşlari jarrohligi bōyiça yetuk mutaxassis Liston, Frantsiyada Malgen, Germaniyada Diffenbax, Avstriyada Şu amaliyotda qōlladi. Moskvalik Fedor Inozemtsov esa bir hafta içida meşçan ayol Yelizavetta Mitrofanovaning saratonga yōliqqan kōkrak bezini hamda ikki bolakay qovuḡidagi toşlarni efir yordamida oḡriqsizlantirib, olib taşladi. Aynan ōşa paytda harbiy-dala jarrohligi va sohaning anatomik-eksperimental yōnalişi asosçisi Nikolay Pirogov ham şu yōsindagi dastlabki operatsiyani jang maydonida ōtkazdi.

Tabiiyki, oltingugurt efiri jarrohlikka joriy qilingaç, azot çala oksidi vaqtinça ōz mavqeini yōqotdi. Ayni çoḡda, efirning yakkahokimligi ham uzoqqa çōzilmadi. Negaki, kōp ōtmay, uning ayovsiz raqibi “tuḡildi”. Rangsiz, ōtkir hidli va şirin ta’mli bu şaffof suyuqlikni 1831 yil kuzida parijlik 28 yoşli şifokor Yustus Libix xlor ohagi va spirtdan oliş şarafiga muyassar bōlgandi. Aynan şunday kimyoviy vositani bir vaqtning ōzida dorifuruş Ejen Subern ham kaşf qilgan, boşqa farmatsevt Jan Batist Dyuma unga xloform nomini berib, kimyoviy formulasini işlab çiqqandi. Yangi moddani Parij Fanlar akademiyasi kotibi hisoblanmiş fiziolog P.Flurans deboçasiga hayvonlarda sinab kōrdi. Uni jarrohlik amaliyotiga kirib kelişiga esa taniqli ingliz ginekologi, muqaddam oltingugurt efirini akuşerlikka birinçi bōlib tatbiq etgan Jeyms Yung Simpson ulkan hissa qōşdi. U 1847 yil 4 noyabrda xloroform buḡlari ham odamni karaxt qiliş xossasiga egaligini kaşf etdi. Kelasi yili Angliya qiroliçasi Viktoriyaning kōzi yorişida uni oḡriqsizlantiruvçi vosita sifatida işlatdi.

Bu katta şov-şuvlarga sababçi bōldi, ōz navbatida, ruhoniylar ḡazabini qōzḡatdi. Ular narkozga tiş-tirnoqlari bilan qarşilik kōrsatişdi. Ayniqsa, tōlḡoq çoḡida xloroformdan foydalaniş ta’na-malomatlar va e’tirozlarni yanada avj oldirdi. Angliyalik va şvetsiyalik ruhoniylar “Oḡriq – xom sut emgan bandaga gunohlarini yuviş uçun Xudo tomonidan berilgan, tanni tozalovçi va ruhni poklovçi jazo. Uni yengişga uriniş şakkoklikdir! Ayol zoti tuḡruq azoblarini albatta tortişi şart, aks holda, Tangrining irodasiga bōysunmagan sanaladi!” qabilidagi aqidani inson qadr-qimmatidan ustun qōyişdi. Simpson esa “Narkoz Yaratganga taalluqli. Axir, Tavrotda Xudo Odam Atoni uxlatib qōyib, uning qovurḡasini kesgani va Momo Havoni yaratgani eslatilgan-ku!” deb turib oldi. Şunga qaramay, turli mamlakatlarda tibbiy oḡriqsizlantiriş ḡoyasining muxoliflari bisyor edi. Eng açinarlisi, ayrim şifokorlar va olimlar ham yangi ixtironi bamisoli nayza ōqtalgandek, vajohat-la qarşilab, inkor etişdi.

Ma’lum vaqt ōtgaç, xloroform inson salomatligi uçun xavfli ekanligi ayonlaşdi. Jarrohlarning 1890 yilgi kongressida etni ōldiriş uçun xloroform qōllanilgan 2647 holatdan bittasi, efirdan foydalanilganda 13160 ta holatdan biri ōlim bilan yakunlangani e’lon qilindi. Bu dalillar efir boşqa turdoşlaridan ança afzalligini tasdiqladi. Alqissa, u yana maydonga çiqdi. Etni yaxşi ōldirolmasligi va giyohvandlikka olib kelişi sababli kokain, morfiy kabi qoradorilarni narkoz sifatida qōllaş qat’iyan taqiqlandi

Hozir tibbiyotda karaxt qiluvçi vositalarning turli-tuman turlari mavjud. Ayniqsa, efir va xloroform kōp işlatiladi. Albatta, “Har tōkisda – bir ayb!” deganlaridek, ularni mutlaqo bezarar deb bōlmaydi. Çunki ikkalasi ham kuçli ta’sirga ega oḡular sirasiga kirgani bois inson organizmiga muayyan darajada salbiy ta’sir kōrsatadi. Notōḡri qōllanilsa, avval boş miya yarimşarlariga, sōngra orqa va çōzinçoq miyalarga azob beradi. Çōzinçoq miya markazlari falajlanganda ōlim sodir bōladi. Xloroformni muntazam hidlaş yoki içiş esa toksikomaniyani keltirib çiqaradi.

Binobarin, har jihatdan mukammal va oliymaqom narkoz vositasi hali topilganiça yōq…