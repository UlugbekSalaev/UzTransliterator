Frederik Starr. Amerikani kim kaşf etgan?

Frederik Starr[1]ning şarhlaşiça, ōrta osiyolik musulmon olim Abu Rayhon Beruniy ōz darsxona-hujrasini tark etmagan holda Kolumbdan bir neça asr avval Yangi Dunyoni kaşf etgan bōlişi mumkin.

Bir asrdan ortiq davr içida bir qator olimlar, taşabbuskor va qiziquvçilar “Amerikani haqiqatan kim kaşf etgan?” degan savolni ilgari surmoqdalar. Ba’zi bir da’volar ōta ḡaroyib bōlib, ular Rud orollaridagi qadimiy finikiylar yoki Ōrta Podşohlikdan San-Frantsisko kōrfazi orqali kelgan xitoyliklar xaqida ma’lumotlar beradi. XX asrning 50-yillarida sarguzaştparast norveg sayyohi va etnografi Sor Heyerdal başorat qilişiça, peruliklar bu yerlarga Kolumb dengiz orqali kelişidan bir neça asrlar avval ikki Amerika va Polineziya ōrtasida ōzlarining yoḡoçdan yasalgan yelkanli qayiqlarida qatnar ekanlar.

Agar aqlga siḡmaydigan nazariyalarni çetga surib qōysak, kaşfiyotçi laqabiga da’vogar bōlgan bir qator nomzodlarni topişimiz mumkin. Ularning eng birinçisi venetsiyalik dengizçi va kaşfiyotçi Zuan Kabotto (1450-1499) dir. Uning da’vosi Kolumb Amerika qirḡoqlariga 1498 yilga qadar kelmagan degan faktga asoslanadi. Zuan Kabotto esa Şimoliy Amerika sohillariga undan bir yil oldin kelgan. U Angliyadan dengiz oşa yōl olgan, inglizzabon ōlkalarda Jon Kabot nomi bilan tanilgan. Keyin bu maqtov Venetsiyadan Angliyaga kōçib ōtadi. Aniqlanişiça, u Bristolda homiylar topgan va Qirol Henri VII dan yorliq (patent) olgan. Biroq asosiy homiy Londonda joylaşgan Italiya Bank Uyi bōlib çiqadi va şon-şuhrat yana Italiyaga qaytadi.

 

Kaşfiyotlar va şubhalar

1966 yili ingliz tadqiqotçisi Alvin Radok 1498 yilga oid Jon Day ismli ingliz tijoratçisi tomonidan Kolumbga yuborilgan maktubni topadi. Uşbu maktubda Jon Dayning aytişiça, “aniq ta’kidlaş mumkinki”,  bir yil avval Kabot ziyorat qilgan Şimoliy Amerikaning asosiy qirḡoqlari undan avval Bristol porti (Radokning tuḡilgan şahri) dan yōl olgan dengizçilar tomonidan kaşf etilgan. Radok ōşa ingliz dengizçilarining 1470 yil Amerikaga yetib kelganliklarini tasdiqlovçi bir qator hujjatlarni topgan. Afsuski, Radok 2005 yili vafot etayotganida bu hujjatlarning barçasini yōq qilişni buyurgan. Sovrin yana bir bor Şimolga yōl oliş arafasida yangi şubhalar paydo bōldi.

Uşbu bahslaşuv doirasida italiyalik tarixçi Françesko Jiydi-Brus­kolli Kabotning italiyalik homiylari haqida ma’lumotlarni kaşf etgan, uşbu ma’lumotlar – sarḡayib ketgan pergament qoḡoziga bitilgan qadimiy xaritadan iborat bōlib, diqqatni ōziga tortuvçi ramzlar majmuasini ōz içiga oladi. Unda aytilişiça, Kabot bir neça yillar oldin yuz bergan kaşfiyotni ta’kidlaş uçun yuborilgan ekan. Italyan tilida yozilgan uşbu xaritada zikr qilinişiça, venetsiyalik Jovanni Kaboto (Kabot)ga “Yangi Yer”ga dengiz orqali safar qiliş vazifasi yuklatilgan. Darhaqiqat, “Yangi Yer” italyan tilida noaniqlik artikli “un” bilan emas, balki aniqlik artikli “il” bilan berilgan. Bu esa Jiydi-Bruskolining fikriça, homiylar uçun ikki Amerikaning mavjudligi avvalgi kaşfiyotçining ma’lumotlari asosida aniq bōlgan, Kabotning vazifasi esa ana şu ma’lumotni tasdiqlaş edi, xolos.

Ayni paytda skandinaviyalik tadqiqotçilar skandinaviya saga bitiklarini inglizlar va italyanlardan avval ularning ajdodlari Şimoliy Amerikaga dengiz oşa safar qilganliklarini tasdiqlaş uçun ōrgandilar. Viking xalqlarining qissasi şundan iboratki, ular Grenlandiyaning janubiy-ḡarbiy sohillari bōylab topilgan arxeologik topilmalarga asoslanib, hozirda ma’lum Grenlandiya orollarini kaşf etiş uçun ōzlarining kiçkina qayiqlarida ulkan tōlqinlar oşa kirib borganlar. XX asrning boşlarida Oslodagi Kristianiya universiteti professori Gustav Storm skandinaviyaliklar Kanada sohillari yaqiniga borganliklari haqida dalillar keltirdi. Ularni Markland (Janubiy Labrador), Hiluland (Bafin oroli) va Vinland (Nova Skotia) deb nomladilar.

 

Qadimgi skandinaviya bitiklari

Bu sarguzaştparastlar orasida Grenlandiyani kaşf etgan Erik Red (950-1003) ning ōḡli Leyf Erikson (970-1020) 1000 yili Vinlandni kōrgani bilan tarix sahifalariga kirdi. Haqiqatan, 1387 yilga oid bōlgan bitiklarda aytilişiça, Xiryulf  ōḡli Byarno ismli şaxs Leyf Eriksondan avval Vinlandga kelgan, u 985-986 yillarda yōlidan adaşib, quruqlikni kōrib qolgan deyiladi. Biroq bu fikr ōz tasdiḡini topmadi.

Şunday ekan, Amerikani bunday skandinaviyaçasiga “kaşf etiş” qanday ma’noni bildiradi? Leyf Erikson nasroniy da’vatçi bōlgan va uni Norvegiya qiroli Olaf I (995-1000 yillarda hukm surgan) Grenlandiyaga dinni tarqatiş uçun yuborgan. Qaytayotganida, yōldan janub taraf oḡib ketgan va Nova Skotiyani kōrgan. Uning bu sarguzaşt çoḡida omon qolganidan hayratlangan  skandinaviya bitiklari mualliflari uni “omadli Leyf” deb ataganlar.

Eriksondan taşqari Şimoliy Amerikaga yaqinlaşgan aksariyat skandinviyaliklar tijorat bilan şuḡullanganlar. Agar ularning tijoratlari yurişganda edi, ular bu qit’aga yana qaytib borgan bōlardilar. Biroq ular bunday qilmadilar. Ularning Şimoliy Amerika qirḡoqlariga qilgan yagona jiddiy safarlari  qizil tanli hindular bilan tōqnaşuvga olib keldi va ular tez orada kemalariga qarab juftakni rostlab qoldilar. Vikinglarning Yangi Olamga kelganliklarini tasdiqlovçi dalil 1960 yili Nyu-Faunlandning  şimoliy tarafidagi Lans yoki Midozda eng janubda topildi.

Arxeologlarning Grenlandiyadagi Lans yoki Midozda kaşf etgan  ibtidoiy tarzda somonli paxsadan qurilgan uylari qoldiqlari ōşa skandinaviyalik tijoratçilarning jasur sarguzaştçi ekanliklarini kōrsatadi. Biroq ularning “kaşfiyotlari” tamomila ōz-ōzidan sodir bōlgan, bunga sabab kutilmagan tomondan esgan şamol edi. Viking xalqlari ōşa yerlarni kaşf etişni qasd qilib, ōzlaridan avvalgilar yetib kelgan joydan biroz uzoqroq masofa sari bor jon-jahdlarini berib harakat qilganlar. Ular Grenlandiya yoki Islandiya, yo Norvegiyaga qaytib kelganlarida ōz qissalarini gulxan atrofida tōplangan tinglovçilarga sōzlab berardilar. Şimoliy Amerika sari yōl olgan vikinglar yōlboşçilarining birortasi ōqişni va yozişni bilişi haqida heç qanday dalil-isbot yōq.

Omadli Layfning sarguzaştlarini ōz içiga qamrab olgan tarixiy yodnoma hisoblanmiş “Hamburg çerkovi yepiskopining a’mollari” nomli kitobni Olmoniya şimolida Adam Smit (1050- taxminan 1081/1085 yillar) yozgungaça taxminan uç avlod ōtdi. Adam va boşqa muarrixlar hamda yodnomalar mualliflari ōz rivoyatlarini uşbu favqulodda sayohatlarning kelib çiqadigan natijalari haqida biror bir tuşunçaga ega ekanliklarini işora qilişdan xoli bōlgan quruq voqeiy uslubda bayon etganlar.

Ayni paytda vikinglar Grenlandiyadagi ōz bazalaridan janub va ḡarb sari yōl olar ekanlar, eng yaqin dengiz bilan bu joylarni orada bir neça oylar davom etuvçi masofa ajratib turgan sohilbōyi bōlmagan yerlarda tamomila ōzgaça voqea sodir bōldi. Bundan 3000 yildan qōproq vaqt avval hozirda Ōzbekiston, Turkmaniston va Afḡoniston deb atalgan katta ōtroq markazlarda savdogarlar ōz mollarini Yevroosiyoning turli burçaklari sari va Yevropadan Hind va Xitoyga jōnatar edilar. Ularning hozirgi kunda ōnlab zamonaviy yuk maşinalari kōtara oladigan mollarini tuyalardan iborat karvonlar taşir edi. Bu ōlkalarda zarb etilgan oltin va kumuş tangalar valyuta sifatida Şri Lankadan tortib Angliyagaça qabul qilinar edi. Vikinglar boşqa narsalar qatori ana şu oltin-kumuş tangalarni mohirlik bilan tōpladilar, çunki ularning keng miqyosda qabul qilinişini bilar edilar. Markaziy Osiyolik savdogarlar esa ōz ōlkalariga qaytganlarida bir neça qavatli binolar içida isitgiçlar haqida batafsil hikoya qiliş bilan kifoyalanmay, ōzlari ziyorat qilgan ōlkalarning juḡrofiy tabiati va iqlimi haqida batafsil ma’lumotlar yozar edilar. Mahalliy olimlar ana şu yozuvlarni tōpladilar va tahlil qildilar.

 

Fazilatli aql

Ana şu olimlaring eng buyugi Abu Rayhon Beruniy edi. U hozir Ōzbekiston deb tanilgan ōlkada Orol dengizi yaqinida 973 yili tuḡilgan. U yoşligidayoq matematika, astronomiya, mineralogiya, geografiya, kartografiya, geometriya va trigonometriyani mukammal ōrgandi. U fors, arab va xorazmiy tillarida gaplaşar edi. Xorazmiy tili XII-XIII asrlarda Buyuk Eronda hokim bōlgan sunniy sulolaning tilidir. Sōng u sanskrit tilini ham ōrgandi.

Beruniy yoşlik çoḡidayoq ōz yurtining kengligini va uzunligini ōlçay olişga muvaffaq bōldi. Boşqa joylar haqida ana şunday ma’lumotlarni yiḡişni boşladi. Qadimiy yunon manbalariga asoslanib, Ōrta Yer dengizi olamidagi yuzlab joylar haqida ma’lumotlar tōpladi. Kompasning barça nuqtalaridan boşqa joylarning hisoblarini qōşa boşladi. Klaudio Ptolemey kabi (taxminan miloddan avvalgi 150 yillar) qadimiy olimlarning asarlari, ulardan keyingi yangiroq manbalar va ōzining muşohadalari asosida Yer kurrasining aylana şaklda ekanligini bildi. U 30 yoşga yetganda Yer kurrasi muhitini aniq hisoblaş uçun ōz davrining eng taraqqiy etgan sistemalarini qōllar edi. Beruniy birinçi bōlib 16 qadam (4,8 m) lik Yer kurrasi xususiyatlarini kōrsatuvçi globusni yaratdi, bu narsa hatto Uyḡoniş davriga qadar biror kimsaning aqliga kelmagan edi.

Beruniy Markaziy Osiyodagi bir qator boşqa olimlar izidan bordi, ular orasida hozirgi ōzbekistonlik Ahmad al-Farḡoniy ham bor, u IX asrda ekvator uzunlik çiziḡining bir darajasini hisoblab, şu asosda Yer kurrasining aylanasini hisoblab çiqara oldi. Uning hisob-kitoblari Beruniynikiçalik aniq bōlmasa-da, biroq u qadimiy yunon olimlarining hisob-kitoblaridan ança afzal edi va bu hisob-kitoblar “Yulduzlar ilmining tōplamlari” (taxminan 833 y.) nomli kitobi ōquvçilarning keng ommasini jalb etdi. Beş asr sōng Kolumb al-Farḡoniy kitobining lotinça tarjimasiga duç keladi. U Yer kurrasining doiraviyligini ta’kidlagani holda al-Farḡoniy ma’lumotlarini yer kurrasining hajmi kiçik ekanligidan va uni aylanib suzib ōtiş mumkin ekanligidan şubha qilayotgan potentsial homiylarni işontiriş uçun qōlladi. Şu bilan birga u al-Farḡoniy ōz hisob-kitoblarida arab millari emas, balki rim millarini qōllagan deb xato hisobladi. Bu Yer aylana uzunligining haqiqiy hajmidan 25% kamroq hisoblaşiga sabab bōldi. Şuningdek, uning notōḡri tuşunişi (ehtimol, ataylab qilgan bōlsa, ajab emas) şunga olib keldiki, u Sibanjo (yoki Yaponiyani) Virjiniya orollari yaqinida deb ōyladi. Bu xato Kolumbning homiylardan Xitoy safariga borişi uçun mablaḡ olişida katta ahamiyati bor edi, çunki u nisbatan qisqa safar bōladi, deb hisoblagan edi.

Beruniy mineralogiya fanida ham katta yutuqlarga erişgan, aniqroq qilib aytganda, barça turdagi minerallarning oḡirligi va nisbiy ziçligini, turli minerallarning tabiatdagi reaktsiyalarini ōrganiş asnosida soliştirma oḡirlik degan tuşunçani ixtiro qilgan.

Beruniyning qanday qilib aniq hisoblaşga erişiş qobiliyatini kasb etgani sir bōlib qoladi. Albatta, bu narsa uning qanday ta’lim olgani bilan boḡliq, u qadimiy yunon olimi Pifagor “Narsalar raqamlardir” degan nazariyani ilgari surgan asarlarini ōrgangan. Biroq Beruniyning ōzi kuzatgan barça narsalarini qiyoslaşga bōlgan doimiy istagi ma’rifatga çanqoq bōlgan sinçkov aqli bilan birgalikda uni ḡoyat muhim ahamiyatga ega bōlgan xulosalar çiqarişga olib keluvçi yōlga boşladi. Bu esa uni Kolumb, Kabot va vikinglardan kōp tomonlama ustun bōlişiga olib keldi.

1017 yil kirib kelişi bilan Beruniy ōz tuḡilgan yurtining intellektual poytaxti Urgançda (yoki Gurganjda) maşhur olim bōlib tanildi. Biroq şu yili Afḡonistondagi ḡaznalik mutaassib musulmon hokim Xorazmga yuriş qildi. Xorazmni qulatib, uning poytaxtini vayron qildi. Mahmud Ḡaznaviy qahri qattiq hokim sifatida tanilgan edi. Biroq u mintaqadagi boşqa hokimlar qatori ōz atrofiga şoirlar va olimlarni yiḡişga harakat qildi. U Beruniyga Ḡaznaga kelişni va tadqiqotlari natijalarini ōzi bilan olib kelişni buyurdi.

Beruniy boş urarga joy topolmaganidan sōng uning amriga bōysunişga majbur bōldi. Ayni paytda şu fursatdan Mahmud Ḡaznaviy ōtgan ōn yillikda bosib olgan Hind yurtini ōrganiş uçun foydalandi. Biroq Mahmud Ḡaznaviy oḡir tabiatli hokim edi. Tez orada buni tuşunib yetgan Beruniy undan uzoqlaşib, hozirgi Pokistonda joylaşgan Lahor şahriga kōçib ketdi va u yerda dunyoda birinçi bōlib, dinlarni qiyosiy ōrganiş borasida islom va hindiuzm dinlariga alohida e’tibor qaratgan holda kitob yozdi. Beruniy ōz kuzatişlari asosidagi mulohazalarini va oddiygina usturlobni ōzi bilan olgan holda hozirgi Islomobod yaqinida joylaşgan Nandanaga kōçib ōtdi.

Beruniy Yer aylanasini ōlçaş bilan boḡliq bōlgan qadimiy masalaga qaytib, mana şu maqsadda yangi uslub yaratdi. Bu ōz içiga aniq kuzatişni, doiraviy trigonometriyani va sinuslar qonunini qamrab olar edi. Bu tekis yer ustidagi ikki nuqta uzoqligini işlatişdan ançagina oson edi. Ana şu uslub asosida erişilgan natija bugungi kundagi zamonaviy texnikalar qōllab aniqlangan natijadan bor-yōḡi 10,44 mil farq qiladi, xolos.

1030 yili Mahmud Ḡaznaviy vafot etgandan sōng Beruniy  qōlyozmalarini tōplab yana Afḡonistonning Ḡazna şahriga qaytib keladi. Mahmud Ḡaznaviyning ōḡli Mas’ud Birinçi (1031-1040 yillar hukm surgan) Beruniyni olqişlab kutib oladi va uning ilmiy tadqiqotlar olib borişi uçun şaroit yaratib, barqaror bōlişiga yordam beradi. Beruniy butun hayoti davomida soliştirma oḡirlik borasida olib borgan tajribalari asosida tōplagan tadqiqotlarini qoḡozga tuşiradi, sōng uni “al-Qonun al-Mas’udiy” (“Mas’udiy Qonuni”) deb atalgan katta tōplam şakliga keltiradi. Beruniy uşbu kitobda astronomiya va u bilan boḡliq bōlgan mutaxassisliklar borasida ōşa davrda ma’lum bōlgan ma’lumotlarni tōplaydi.

Beruniy “Mas’udiy Qonuni”da Quyoş ōz ōrnida sobit ekanligi va Yer uning atrofida aylanişi haqidagi nazariyani ilgari surdi. U tōliq geliontsentrik dunyoqaraş fikriga yaqin keldi, geliotsentrik borliq tuşunçasi boşqa variantlardan mantiqiy jihatdan kam emasligini ta’kidlab, matematiklar va astronomlardan uşbu fikrni yo rad etişni yoki qabul qilişni talab qildi. Ajablanarli emaski, “Mas’udiy Qonuni” sōnggi ōrta asr va hozirgi zamon oraliḡidagi davrning eng buyuk asarlaridan hisoblanadi. Beruniyning “Mas’udiy Qonuni”da Şimoliy va Janubiy Amerika mavjudligi haqida taxmin qilingan.

Beruniy Nandanada olib borgan yer aylanasi haqidagi tadqiqotlarini taqdim qilar ekan, yangi xaritasida ma’lum bōlgan barça geografik joylarni yanada aniqroq qilib belgiladi. Uzunlik va kenglik nuqtalar rōyxati birinçi majmuasidan kōra ança kengaydi, faqat Hindistonning bir ōzida 70 dan ortiq joyni va şuningdek, Yevroosiyodagi yuzlab boşqa quruqlik joylarni  ōz içiga qamrab oldi.

Beruniy ōz ma’lumotlarini yer xaritasiga kōçirar ekan, Yevroosiyoning butun quruqlik hududi Ḡarbiy Afrikaning eng çet tarafidan tortib, to Xitoy qirḡoqlari şarqining eng çetigaça butun yer kurrasining beşdan ikki qismini taşkil qilişiga e’tibor berdi. Şu sababli yer yuzining beşdan uç qismi hisobga olinmay qolganligini aniqladi.

 

Dunyo okeani

Qadimiy asrlardan to Beruniy davrigaça bōlgan geograflar 15 ming mildan iborat bōşliq – Yevroosiyo quruqligini “dunyo okeani” bilan  ōralgan deb tuşuntirar edilar. Lekin yer yuzining beşdan uç qismi haqiqatan ham suv bilan ōralgan ekanmi? Beruniy bu ehtimolni nazarda tutdi-yu, lekin uni kuzatiş va mantiq asosida rad etdi. Nisbiy oḡirlikni ōrganişi natijasida qattiq minerallarning aksariyati suvdan oḡir ekanligi unga ma’lum edi. Suv bilan tōla olam bu sayyorani jiddiy nomuvozanatga olib kelmaydimi: u vaqt ōtişi bilan bu sayyorani moslaşişga majbur qiladimi? Yer kurrasining beşdan ikki qismida quruqlikni yuzaga kelişiga olib kelgan kuçlarning yerning qolgan beşdan uç qismida ham ta’siri bōlmaganmi, degan savolni ōrtaga qōydi. Beruniy bunga kōra qayerdadir Yevropa va Osiyo ōrtasidagi okeanning keng hududlarida bir yoki bir neça noma’lum quruqlik yoki qit’alar mavjud degan xulosaga keldi.

Bu noma’lum qit’alar inson yaşamaydigan bōşliqlarmi yoki odamlar yaşaydigan qit’alarmi? Uşbu masalani ōrganiş uçun Beruniy uzunlik çiziḡi xaqidagi ma’lumotlarga murojaat qildi. Agar insonlar Şimol va Janub ōrtasida Rossiyadan to Hindistonning janubi va Afrikaning qalbigaça bōlgan qatta miqyosdagi kenglikda yaşar ekanlar, u holda noma’lum qit’a yoki qit’alar inson yaşamaydigan joylar bōlsa, unda ular ana şu kenglikning yoki şimolida, yo janubida joylaşgan.

Uşbu gipotezani hal qiliş maqsadida Beruniy ōz kuzatiş doirasidan taşqariga çiqib, Aristotelning mantiḡini qōlladi, u farazlar asosiga qurilgan xulosa qiliş nazariyasidir. Yevroosiyo quruqligi taxminan yer kamari atrofida çōzilganligini e’tiborga olib, faraz qildiki, boşqa joylarda yuz bergan kuçli ōzgarişlar natijasi bōlişi mumkin. Yer haqidagi mavjud ma’lumotlar unga noma’lum qit’alar çet şimoldagi yoki çet janubdagi keng­lik doirasida joylaşganligi haqida xulosa qilişga asos bermadi. Beruniy Atlantik va Tinç okeani ōrtasida joylaşgan quruqlik joylar odamlar yaşaydigan  joylar degan xulosaga keldi. Haqiqatan ham bu şunday edi.

1037 yili Yangi Olamning borligi haqidagi nihoyatda katta ahamiyatga ega bōlgan uşbu natijalarga Beruniy ōtgan ōttiz yil mobaynida olib borgan ilmiy izlanişlari tufayli erişdi.

Beruniy XI asrning birinçi uçdan birida Amerikani kaşf etdimi? Bir tomondan bu savolga mutlaq inkor javob beriş mumkin, çunki u ōzi kaşf etgan Yangi Olamni yoki qit’ani ōz kōzi bilan kōrmagan edi. Buning aksi, skandinaviyaliklar Şimoliy Amerika qirḡoḡiga 1000 yildan sal oldinroq ōzlari nimani kaşf etganliklarini tuşunmagan holda qadam qōydilar. Leyf Erikson ōrmonlarga boy Şimoliy Amerika qirḡoqlariga mutlaqo ahamiyat bermagan edi. Hatto u bu yerlarga qaytib kelişga ōzini urintirmadi ham. Uning Eriksonning safari haqida oḡzaki xabarlarini tinglaganlar yoki undan keyin skandinaviya hujjatlarida bu haqda ōqiganlar ham şunday. Şu bilan birga agar “kaşf etiş” skandinaviyalik dengizçilarning “nereflektiv operatsiyalari”ni ōz içiga olsa, u holda sovrin viking qabilalarida ketişi kerak.

Biroq Beruniy eng kamida har qanday skandinaviyalik kabi Şimoliy Amerika kaşfiyotçisi degan laqabga sazovordir. Beruniyning ōz natijalariga erişişida qōllagan  ilmiy yōlining hayratga soliş darajasi ana şu natijalarning ōzidan kam emas. Uning maqsadga erişiş yōlidagi vositalari venetsiyalik yoki skandinaviyalik dengizçilar kabi omadga tavakkal qiliş emas edi, balki u çuqur mulohazalar, aniq yiḡilgan faktlar va nihoyat darajada aniq bōlgan mantiq qorişmasidan iborat edi. Dunyoni kaşf etiş bōyiça mana şunday ilmiy tahlilni yarim ming yillik ōtgungaça boşqa biror kimsa qōllamadi.

Bu sohada ma’lum bōlgan barça ma’lumotlarni tōplab, ōrta asrlardagi yunon, hind va şuningdek, arab hamda markaziy osiyolik olimlarning ilmiy asarlarini ōrganib çiqib, Beruniy ōzining natijalariga erişiş uçun butunlay yangi uslublarni yaratdi, ularni ōz davrining eng yangi matematika, trigonometriya va geodeziya uslublarini hamda Arastu mantiḡining jiddiy  uslublarini yaratdi. U ōz natijalarini gipoteza şaklida taqdim qilişga huşyorlik bilan intilar edi, çunki boşqa tadqiqotçilar uning natijalarini tekşirişni va ularni yaxşilaşni xohlaşlarini anglar edi. Lekin bu narsa yana beş asr davomida yuz bermadi. Va nihoyat, yevropalik kaşfiyotçilar uning gipotezalari tōḡri ekanlini va jur’atli fikrlarini isbotladilar.

 

Erkin bōliş

Markaziy Osiyo farzandi Beruniy antik dunyoda va buyuk yevropa kaşfiyotlari asri ōrtasida eng buyuk kaşfiyotçi bōlgan, deb aytiş mumkin. Uşbu xulosani Beruniy asarlarining ikki xislati ta’kidlaydi. Birinçidan, Beruniy diniy yoki dunyoviy aqidalar, folklor yoki ertaklar bilan boḡlanib qolmay, fikrlaş va mantiqning dasturiy va aniq tatbiqi asosida ōz muvaffaqiyatlariga erişa oldi. Beruniy musulmon edi, biroq u madaniyat bilan boḡliq bōlgan islom dogmalaridan erkin bōlişga erişa oldi, bunga erişiş uçun nasroniy Ḡarbdagi olimlarga bir neça asr kerak bōlgan edi. U ōzining bu hayratlantiruvçi ilmiy kaşfiyotlariga dengizdan uzoqda, suv bilan çegaralanmagan bir mintaqada yaşab, ōz darsxona-hujrasini tark etmagan holda ilmiy qiyoslaşlar orqali erişdi. Beruniy ōz ilmiy xulosalariga tōliq amin bōlgani holda ularni şunday tarzda bayon etdiki, u aniq yōnalişlarni kōrsatdi va har qanday kimsa bu xulosalarga ergaşişi mumkin edi.

Ming yil avval uşbu entsiklopedik olim aniqlab bergan bu yōnalişdan bugungi kunda kim ustun tura oladi?

Bir jihatdan, ilm ōzining ma’rifat mazmuni qanday bōlişidan qat’iy nazar ōz-ōzidan foydalidir. Ilm nuri esa abadiy va sōnmasdir. Ilm xizmatçisi tirişqoq tolibi ilmlarning urinişlarini bahsda ḡolib çiqiş umidida emas, balki ana şu ilmning ōzidan hayratga tuşganlarida maqtaşlari lozim.

Hatto bugungi kunda ham Beruniyning uslubi gōyoki irratsionalizm va xurofot keng tarqalgan ōrta asrlar tubidan osoyişta ilmiy ovoz taralayotganday aqlni hayratga soladi.

Beruniy ana şularning barçasiga kōpçilik xurofotga botgan, taassub va zōravonlik keng tarqalgan qoloq mintaqa deb hisoblagan bir ōlkada yaşab, mehnat qilib erişa oldi. Beruniyning tuḡilgan joyi Ōzbekistonning ḡarbida Orol dengizining yaqinida joylaşgan bōlib, bu dengizga nisbatan sobiq Sovet Ittifoq XX asrning elliginçi yillarida mana şu mintaqada yuz bergan ōtgan asrning eng dahşatli ekologik fojialaridan biriga sababçi bōldi. Beruniyni ōz yutuqlariga Turkmanistonning Markaziy Osiyoning “Quvayt”iga aylantirgan bepoyon gaz konlaridan uzoqdagi şimoliy hududlarida joylaşgan uzlatdagi bir mintaqada erişdi. Ōz tadqiqotlarini qoḡozga tuşirişni esa u Nandana (Pokistonning Panjob iqlimidagi ḡarbiy mintaqa)da amalga oşirdi. Bu mintaqa Jammu va Kaşmirdan bir soatlik yōlda joylaşgan bōlib, bu yerlarda keyinçalik Pokiston va Hindiston ōrtasida yarim asr davom etgan qurolli tōqnaşuvlar yuz beradi. “Mas’udiy Qonuni” kitobini yozgan Afḡonistondagi Ḡazna şahriga kelsak,  hozirgi kunda bu şaharga borişning ōziyoq xavf-xatarli iş bōlib, Kobul va Qandahordagi minalaştirilgan yōllardan ōtiş uçun bronemaşina va qōriqçilar kerak bōladi.

Şunga qaramay, inson bu işni qilişi mumkin, Kadimiy Ḡazna xarobalarida Beruniyning haqiqiy qabrini topişi mumkin. Bu yerda Afḡoniston qalbida ōrta asrlarning eng sōnggi kaşfiyotçisi, butun dunyoga ōzi egallagan barça ilmlari bilan oçiq bōlgan insonning qabri joylaşgan.

Agar Afḡoniston ustiga barqaror hukumat kelsa, va u rivojlana boşlasa, Ḡazna şahrini, olamşumul kaşfiyotçi bōlgan Beruniyning buyuk işlari maydonini  sayohatçilar va yōlovçilar ziyorat qiladilar, Kolumb yutuqlari darajasida yutuqlarga erişgan kaşfiyotçining qabrini ziyorat qilib unga ōz hurmatlarini izhor etadilar.