S. Şomurodov. Zilzilaşunoslar (1989)

Bundan birmunça vaqt ilgari Yaponiyadan xuşxabar keldi: Ōzbekiston SSR Fanlar akademiyasining muxbir a’zosi, Seysmologiya ilmiy-tadqiqot instituti gidrogeoseysmologiya laboratoriyasining mudiri, professor Abdimufti Sultonxōjayev Zilzilaning geokimyoviy xabarçilari nomidagi Yapon uyuşmasining faxriy a’zosi qilib saylandi. Bu faqat uning ōzininggina emas, ayni vaqtda seysmologiya fanimiz erişgan yutuqlarning Ittifoqimizdan taşqarida ham rasmiy e’tirof etilişidir. Biz quyida zilzilaşunos olimlarimizning faoliyati va ularning muvaffaqiyatlari haqida hikoya qilamiz.

XX asrga kelib, fanning mislsiz taraqqiy etişi eng xavfli tabiiy ofat — zilzila sabablarini belgilaş, uni oldindan taxminiy aniqlaş bōyiça keng kōlamda ilmiy-tadqiqotlar olib boriş imkoniyatlarini yaratdi. Ayniqsa, yuksak taraqqiy etgan mamlakatlar — SSSR, AQŞ, Yaponiya, Yugoslaviya, Italiya kabi davlatlarning olimlari bu sohada jiddiy izlanmoqdalar. Hamyurtlarimiz — ōzbek seysmologlarining ham qōlga kiritgan yutuqlari diqqatga sazovordir. Olimlarimizning yangi fan sohasi — zilzilaşunoslikdagi yutuqlari bevosita Ōzbekiston SSR Fanlar akademiyasi qoşida Seysmologiya ilmiy tadqiqot institutining taşkil etilişi va uning 22 yillik tarixi bilan uzviy boḡliqdir.

1966 yil 26 aprelda yuz bergan Toşkent zilzilasi oqibatida şahar aholisi jiddiy talofat kōrdi, imoratlarning aksariyati şikastlandi. Ōşa oḡir kunlarda mamlakatimizdagi barça xalqlar toşkentliklarga yordam qōllarini çōzdilar. Respublikamiz poytaxti tezda ulkan qurilişlar maydoniga aylandi. Şunday qilib, tabiiy ofatdan dōstlik ustun keldi, yigirma oltinçi aprel ramziy ma’no ham kasb etdi: yangi, navqiron va gōzal Toşkentning bunyod etilişi şu palladan boşlandi.

Zilzila oqibatlari dōst-qardoşlarimizning kuç-ḡayrati, samimiy xayrixohliklari bilan tezda tugatildi. Toşkent zilzilasi tarix sahifasiga, fan olamiga kōçdi. Lekin fanda faol seysmik zonadagi rayonlarda Yer osti silkinişlarining ma’lum vaqtlardan keyin takrorlanişi ma’lum. Yer qimirlaşini oldindan aytib beriş, uni ilmiy jihatdan çuqurroq ōrganiş olimlar oldida jiddiy masala bōlib qoldi. Partiya, sovet taşkilotlarining beqiyos ḡamxōrligi natijasida 1966 yilning oktyabr oyi boşida Ōzbekiston SSR Fanlar akademiyasi huzurida Seysmologiya ylmiy-tadqiqot instituti taşkil etildi. Ōşa kundan to umrining oxirigaça mazkur institutga atoqli olim, akademik Ḡani Mavlonov rahbarlik qildi.

Zilzilani oldindan taxminiy aniqlaşning yangi usuliga ōzbek olimlari jahonda birinçilar qatorida qōl urdilar va bu sohada yaxşi natijalarga erişdilar. Iste’dodli olim, Ōzbekiston SSR Fanlar akademiyasining muxbir a’zosi, institut gidrogeoseysmologiya bōlimining mudiri, endilikda marhum akademik Ḡani Mavlonovning munosib şogirdlaridan biri Abdimufti Sultonxōjayev asoslagan zilzilani oldindan aniqlaş usuli qator mamlakatlarda, jumladan, faol seysmik zonada joylaşgan Yaponiyada keng qōllanilmoqda.

1971 yili SSSR Ministrlar Sovetining Ixtirolar va kaşfiyotlar bōyiça davlat komiteti institut bir guruh olimlarining «Zilzila arafasida yer osti suvlari kimyoviy tarkibining ōzgarişi» mavzuidagi kaşfiyotini fandagi muhim yangilik sifatida «129» raqami bilan rōyxatga oldi va mualliflarga guvohnomalar berildi. Darvoqe, dastlabki tekşirişlar natijasida zilzila oldidan yer osti suvlarining gaz va kimyoviy tarkibi ōzgarişi aniqlangan edi. Bu boradagi tadqiqotlar yanada kengroq davom ettirildi. Keyingi natijalar zilzila arafasida yer osti suvlarining gaz va kimyoviy tarkibi bilan bir qatorda uning sathi, bosimi va harorati ōzgarişini ham kōrsatdi. Hozir zilzilani oldindan taxminiy aniqlaş uçun ōn ikkita kuzatiş punkti faoliyat olib borayotir. Ular respublikamizning turli rayonlarida joylaşgan. Zilzilani oldindan taxminiy aniqlaş komissiyasining yiḡilişi haftaning har çorşanbasida ōtkaziladi. Unda kuzatiş punktlaridan olingan haftalik ma’lumotlar atrofliça tahlil qilinadi, komissiya a’zolarining fikrlari eşitiladi va şu asosda aniq xulosaga kelinadi. Seysmologlar bugungi kunda zilzilaning taxminan qaysi zonada va qanday kuç bilan yuz berişini ayta oladilar.

Institut gidrogeoseysmologiya bōlimi mudiri, professor Abdimufti Sultonxōjayev bilan bōlgan suhbatimiz zilzilaşunoslarning keyingi işlari xususida bordi.

— Yaponiyalik hamkasabalar işlarimiz bilan ançadan beri qiziqib kelişadi, — dedi Abdimufti Sultonxōjayev quyuq qoşlarini çimirgança qōlidagi maktubga kōz qiri bilan işora qilib. — Bu bejiz emas, albatta. Çunki ularda bir-ikki şahargina emas, balki butun Yaponiya zilzila ōçoqlari ustiga joylaşgan. Şu boisdan, yaponiyalik hamkasblarimiz seysmologiya sohasidagi yutuqlarimizga katta e’tibor bilan qaramoqdalar. Mana bu maktub Tokio universitetining zilzilani kimyoviy usul bilan tekşiriş bōlimining boşliḡi, professor Xiroşi Vakitadan kelgan, — olim qōlidagi oq konvertga işora qilib gapirardi. — U kişi 1978 yili Toşkentda bir oy bōlib, tajribalarimiz — zilzilani oldindan aniqlaş sohasidagi ilḡor usullarimiz bilan obdon tanişgan edi. Ōşa yili Fan taraqqiyotiga hamkorlik qiluvçi yapon jamiyati taklifiga binoan biz ham Yaponiyada bōlib, professor Xiroşi laboratoriyasini kōzdan keçirgandik. Şuningdek, u yerdagi seysmolog olimlar, T. Asida, S. Nişimura, Xigivaro va K. Mogi bilan ham uçraşib, ularning ilmiy izlanişlari bilan qiziqdik… Yaponiyalik hamkasbimiz ōz maktubida biz olib borayotgan işlar, ayni vaqtda yer osti suvlari tarkibidagi geliy — 3; geliy — 4 izotoplarining zilziladan oldin ōzgariş holatlari bilan qiziqayapti. Umuman, işlarimizga faqat Yaponiya olimlarigina emas, Yugoslaviya, AQŞ, Italiya kabi mamlakatlardagi hamkasblarimiz ham ançadan buyon jiddiy qarab keladilar. Ular bilan ham ilmiy aloqalarimiz bor. Fan erişgan sōnggi yutuqlarni ōzaro bahamlaşib turibmiz.

Professor bizga çet ellik seysmolog olimlarning institutda qaçon bōlişganini va ularning qanday taassurotlar bilan qaytişganini, şuningdek, ōzi va boşqa seysmologlarimiz qaysi mamlakatlarda ilmiy safarda bōlib, tajriba almaşganlari xususida batafsil gapirib berdi. Olimning mazmunli hikoyasi bugun jahon seysmologlari e’tiborida qanday muammolar turgani, turli mamlakatlar olimlari ōrtasida ōzaro ilmiy hamkorlik kelgusida qanday samaralar berişi haqida borardi.

…1976 yilning bahorida Amerikadan professor Neyme O’Nil Toşkentga, Seysmologiya institutiga keldi. U ōzbek olimlarining faoliyati bilan yaqindan tanişgaç, professor Abdimufti Sultonxōjayev bilan suhbatlaşdi:

— Hozirça diyoringizga heç qanday yer osti xavfi yōqmi?

— Yaqin kunlarda respublikamizning şimoli-ḡarbiy rayonlari territoriyasida zilzila bōlişi kutilmoqda, — amerikalik mehmonga javob qildi ōzbek olimi.

— Bunçalik aniq başoratingizga sirayam işongim kelmaydi, — e’tiroz bildirdi janob Neyme O’Nil.

— Işonmasangiz ham, har holda şu gapimni esingizda tuting, — dedi Sultonxōjayev takalluf bilan.

Ertasiga uzoqdan kelgan mehmon ziyoratgoh Buxoro şahriga jōnab ketdi. Şaharning diqqatga sazovor joylarini borib kōrdi. Ōşa kuni, ya’ni 17 mayda mehmon qattiq yer silkinişidan çōçib uyḡondi. Bu, 9 balli Gazli zilzilasining zarbi edi. «Hm, ōzbek olimining gapi bejiz emas ekan-a!..» deya labini tişlagandi ōşanda ajnabiy mehmon.

Neyme O’Nil Toşkentga qaytib kelgaç, darrov Sultonxōjayevdan keçirim sōradi:

— Qoyilman, — dedi u. — Yer tebranişi xususidagi tunov kungi başoratingizga kōzim yetmagandi. Meni keçirasiz.

Amerikalik olim ōşa gal Ōzbekistondan bir olam taassurot bilan jōnab ketgandi.

…1980 yil dekabr oyi. Seysmologlarimiz kuzatiş punktlaridan olingan ma’lumotlar, institutning zilzilani oldindan taxminiy aniqlaş komissiyasining xulosalariga asosan, yaqin kunlarda Toşkent şahrining şimoli-ḡarbida, ya’ni Yangiyōl rayoni territoriyasida 7—8 ball atrofida yer silkinişi yuz berişi mumkin, deb taxmin qildilar. Bu taxmin ham tōḡri çiqdi. 11 dekabr soat 20 dan 35 minutu 27 sekund ōtganda Nazarbek posyolkasida yer qimirladi va uning kuçi epitsentrda qariyb 8 ballga yetdi.

Rasmiy komissiya olimlarimizdan Nazarbek zilzilasining xususiyati, uning qança vaqt davom etişini aniqlab berişni iltimos qildi. Seysmologlar axborotida Nazarbek zilzilasi Toşkent zilzilasiga ōxşaşligi, uning yoz oylari boşlarigaça çōzilişi ta’kidlangan edi. Ayni vaqtda ular ōtkazgan kōlamli tahlillar natijasiga qaraganda, yaqin tōrt-beş kunda epitsentrda 7 ballga yaqin kuç bilan takror silkinişi kutilayotgan edi. Bu mōljal qam tōḡri çiqdi. 30 dekabr keç soat 7 dan 29 minutu 46 sekund ōtganda, Nazarbekda 7 balli takror silkiniş yuz berdi.

Keyingi yillarda Yer şarining turli nuqtalarida tez-tez sodir bōlayotgan zilzilalar jahon olimlarini ança sergaklantirib qōydi. Ular zilzilani oldindan aniqlaş hamda bu dahşatli tabiiy ofatdan kam zarar kōriş sohasida olib borilayotgan ilmiy-tadqiqot işlarini umumlaştiriş va şu asosda zilzilani oldindan aniqlaşning takomillaşgan usulini yaratişga intilmoqdalar. Jahon olimlarining bu xayrli harakatida bizning seysmologlarimiz ham faol qatnaşmoqdalar. Xususan, yetuk olimlarimiz A. Sultonxōjayev va V. Ulomovlarning qator çet mamlakatlarda bōlişlari, xorijdagi hamkasblari bilan olib borgan ilmiy munozaralari tobora muhim ahamiyat kasb etmoqda. Ana şunday uçraşuvlardan birida Amerika olimi G. Kreyg atom quvvatidan tinçlik maqsadlarida foydalaniş bōyiça Vena xalqaro agentlik doirasida SSSR, AQŞ va Italiya olimlari iştirokida gidrogeoseysmologiya sektsiyasi tuzişni taklif etdi. Professor A. Sultonxōjayev esa bu sektsiyani tuzişga Yaponiya, Yugoslaviya olimlarini ham tortiş maqsadga muvofiqligini ta’kidladi. Xullas, jahon olimlari eng dahşatli ofat — zilzilaga tiyiq izlaş yōlida samarali iş olib bormoqdalar. Bunda zilzila darakçilarini aniqlaşning gidrogeoseysmik usuli ijodkorlari — hamyurtlarimizning hissasi salmoqlidir.

Seysmologiya ilmiy-tadqiqot instituti olimlari respublikamiz territoriyasini seysmik jihatdan rayonlaştirib çiqişdi va ularning mikroseysmik xaritalarini tuzişdi. Bu xaritalarda mazkur rayonlarning seysmik holati va xususiyati, ōşa joylarda quriladigan inşootlarning zilzilaga bardoşliligi, qanday qurilişi oçiq-oydin kōrsatilgan.

Lekin ba’zi quruvçilar hamma vaqt ham seysmologlarimizning binolarni zilzilaga bardoşli qilib quriş haqidagi ilmiy-amaliy tavsiyalariga tōḡri amal qilayotganlari yōq. Ma’lumki, 1984 yilning 19 martida Gazlida yana kuçli zilzila yuz berdi. Oradan kōp muddat ōtmasdan bu yerda qattiq zilzilaning takrorlanişi seysmolog olimlar uçun yangi muammolar tuḡdirdi. Çunki bungaça bir joyda zilzilaning qisqa muddatda avvalgidan ham zarbliroq takrorlanişi kam uçraydigan hodisa, deb hisoblanardi.

Zilzila zarbidan yangi imoratlar ham qulab tuşdi. Tekşiriş natijalari bu binolarni qurişda seysmik talablarga yetarli amal qilinmaganligini, imoratlar sifatsiz qurilganligini kōrsatdi. Faol seysmik zonadagi qurilişlarda, mutlaqo, bunga yōl qōyilmasligi kerak. Binoni seysmik talablar asosida quriş inson hayotini tabiiy ofatdan muhofaza qilişga qaratilgan zarur tadbir! Buyuk internatsional oilaga uyuşgan xalqlarimizning qudrati bilan Gazlida zilzila oqibatlari tez tugatildi, u yerda yangi şahar qad rostlayotir. Toşkentda va respublikamiz rayonlarida binolarning seysmik çidamliligini ta’minlaş masalasining asosan hal etilişida ham jonkuyar va zahmatkaş seysmolog olimlarimizning xizmati bōldi.

Mana, bir oddiy misol. Quruvçilar «Moskva» mehmonxonasini tiklaşda dastlab işni odatdagi kvadrat şaklida poydevor yotqizişdan boşlagan edilar. Seysmologlarimiz bundan xabar topib, quruvçilarni: «Mehmonxona qurilayotgan joyning yer qatlami namga tōyingan. Zilzila paytida bunday qatlamda silkiniş zarbi qariyb bir ball ortiq bōladi. Demak, odatdagi poydevor zilzila paytida 20 qavatli (boşda mehmonxona 20 qavatga mōljallangandi) bino oḡirligiga bardoş berolmaydi. Şuning uçun binoning poydevorlarini konussimon, ya’ni qoziq şaklida yotqiziş ma’qul», deb ogohlantirdilar. Ōşanda quruvçilar poydevorni şu asosda qaytadan boşlagan edilar…

Ma’lumki, 1988 yil 7 dekabrda Moskva vaqti bilan soat 10 dan 41 minut ōtganda Armaniston SSR territoriyasida yuz bergan kuçli zilzila mislsiz baxtsizliklar keltirdi. Ana şunday oḡir daqiqalarda butun mamlakat, jumladan, respublikamiz mehnatkaşlari ham, kōpgina çet davlatlar arman xalqiga yordamga keldilar. Bugun u yerda vayron bōlgan şaharlar ōrnida yangi şaharlar qad kōtarmoqda.

Ōzbekiston SSR Fanlar akademiyasining Seysmologiya hamda Mexanika va inşootlarning zilzilaga bardoşligi ilmiy tadqiqot institutlarining bir guruh mutaxassislari ham armanistonlik hamkasblariga yordam beriş uçun ofat yuz bergan joylarga ōşa musibatli kunlarda zudlik bilan yetib bordilar. U yerdagi seysmologlarning fikriça, zilzila bōlgan rayonlarda sifatsiz, seysmik talablarga rioya qilmagan holda qurilgan imoratlar butunlay vayron bōlgan. Endi Armanistonda yangidan tiklanayotgan şaharlardagi binolarni zilzilaga bardoşli qilib mustahkam quriş zarur! Zilzilaşunos olimlar va mutaxassislarning quruvçilar oldiga qōyayotgan talablari ana şunday.