Nodira Sodiqova. Kunlardan bir kun (hikoya)

Siyrak, tillarang soçlari peşonasiga tuşirib kalta qirqilgan, puçuq burun, yoqimtoygina bolakay guruç donalaridek old tiş­larini kōz-kōz qilgança şirin jilmayib turardi…
Hulkar kōzini suratdan uzib, darpardalar oraliḡidagi puştirang osmon parçasiga noxuş tikilib qoldi. Kōnglining tubida oḡir ḡaşlik çōkib yotardi… Parişon nigohi devorning bejirim gulqoḡozlari bōylab kezina-kezina, qaytib yana toşoyna ustidagi suratga qadaldi… Surat… dunyoga kelib, bor-yōḡi ikki yilgina yaşagan gōdakning yagona surati… Ōta ehtiyotlab saqlangan – yigirma yildan ziyod vaqt keçsa-da, gōyo yaqinginada işlangandek yap-yangi… Bolagina – uning ukasi, surat u bir yaşarlik payti, şamollab şifoxonaga tuşgan çoḡida olingan; bola asli dōmboqqina, yuzlari kulçaday qizḡiş, lōppi-lōppi edi. Rasmdagining esa yuzi bir burda, kōzlari kirtaygan, jilmayişi ham odamning rahmini keltirardi hatto… (Ukasini difteriya olib ketganida Hulkar hali uçga tōlmagandi.) Çapgi quyi burçakda bolani tutib turgan qōl – onasining qōli va yana ola-bula xalatning yengidan ham biroz kōrinib qolgan. Bu xalat yodida – u doim vannaxonadagi qoziqda iliḡliq turar, onasining ōlimidan sōng ham ançagaça ōşa qoziqda iliḡliq qolgandi… Gōdakning hafsala bilan taralgan soçlariga termilarkan, Hulkar onasining ōşa vaqtdagi – yopişqoq suratkaşlardan biri tirikçilik kōyida nihoyat kasalxona bōlmasiga ham boş suqib, avrab-avrab surat olişga kōndirgandan sōng, bolasini artib-surtib, yoqalarini tōḡrilab, yuzida faqat onalarning ōz farzandlarigagina ataluvçi allaneçuk tabassum bilan şu bir tutamgina soçni ham avaylab tarab qōyayotgan holatini tasavvur qildiyu… yuragi sitilib ketguday bōldi…
Suratni keça oqşom payti, jomadondagi mayda-çuydalarni javonga olayotib, hujjatlar saqlanadigan çarm jild içidan, tuḡilganligi haqidagi guvohnoma orasidan topib olgandi. Xayol bilan toşoyna qarşisiga qōygan bōlsa, şu bōyi unutgan. Biroq kōnglidagi ḡaşlik marhumlarni xotirlaganidan emasdi çoḡi – kōzlarini yumgança soatning çiqillaşiga quloq tutib yotarkan, u qandaydir tuş kōrganini eslay boş­ladi. Qandaydir tuş… Bu bezovta ḡaşlik ayni ōşa – hozir sira xotiriga kelmayotgan tuş bois ekanini his qilgan kōyi birmunça vaqt qimirlamay yotaverdi va tuyqus qalbida ayni dam yangi sokin bir sevinç ham borligini ilḡadi. Keyin şu kunlarda hayotida qandaydir ulkan quvonç­­li voqea yuz bergani va bir neça tongdan beri ōşa ulkan quvonç harorati içra uyḡonayotgani yodiga qaytdi. Kōzini oçib şiftda ajabtovur şokildali yoḡoç qandilni kōrdi, boşini kōtarib oynadagi ōz aksiga boqdi, sōng yoniga ōgirilib, nigohi vannaxonaning qiya oçiq eşigiga tuşdiyu butun borliḡi yorişib ketdi. Eh, axir, ular nihoyat uylik bōlişdi-ku! Hulkar irḡib ōrnidan turdi, atrofga entikib kōz yugurtirdi. Kōng­li tōlib, kerişgança oyoḡiga yap-yangi, yumşoq, kelinlarniki kabi ukpar qadalgan çiroyli şippaklarini ildi, atayin şoşilmay, sarxuş, bitta-bitta qadam bosib vannaxona tomon yurdi. Hozirgina nimadandir ḡaş bōlayotgani xayolidan butkul kōtarildi…
Vannaxonada, oyna ostidagi tokçada Faxriddinning soqol oladigan buyumlari, bir neça xil odekalon, tiş pastasi va çōtkalar solingan idiş, lason va yoḡupali rang-barang yelim qutiçalar tartib bilan terib qōyilgandi. Ikkala jōmrakni baravar burab vannani tōldirarkan, Hulkar sartaroşxonada işlagan yillarini xotirladi – Faxriddin bilan ōşa yerda tasodifan tanişib qolgandi (Tōylaridan ança avval Faxriddin uni sartaroşlikdan ketişga majbur qilgan, Hulkar keyinroq tarbiyaçilik kursini bitirib, boḡçada işlay boş­lagandi). Yigitning uyidagilar, ōḡillarining ota-­onasiz, sepi ham bir navi, taḡin sartaroş qizga uylanişiga avval qarşi edilar. Ammo kōp ōtmay, kutilmaganda ōzlari sovçi bōlib kelişdi. Hulkar buni Faxriddinning ōjarligidan kōrgandi, keyin bilsa, boşqa tomoni ham bor ekan. Erining ota-onasi – azaldan ōrtahol, işçi odamlar ōşa paytga kelib birin-ketin bōyi yetgan farzandlarining orzu-havaslariga yanada qōlikaltaligi sezilib qolgan, buning ustiga, eng katta muammo – uy-joy boş oḡriḡi ham kōndalang – qaynona-qaynota, Faxriddinning uylangan, ikki bolali akasi, yaqinda harbiydan qaytgan egizak ukalari – jami tōqqiz jon uç xonali uyda turişar; Faxriddin kiçkina tōyça bilan kifoyalanişi, tōydan keyin tezda ijaraga uy olib çiqib ketişi va şu bilan u yoḡiga aravasini ōzi tortişini aniq qilgaç, bittasining taşvişidan qutilayotganlariga suyunibmi, tōyga rozilik berişgan. Hulkar qaynona-qaynotasi bilan ikki oy ham birga yaşagani yōq – kelin-kuyov tōrvaxaltalarini orqalaşib, peşonalariga bitilgan birinçi ijara uyi sari ravona bōlişdi. Ana ōşa kunlarning zahri heç qaçon yuragidan ketmasa kerak – D.ga jōnagunlariga qadar uç bor ijara almaştirildi, ayniqsa, oxirgisi eng rasvosi edi – eski, katalakdek hovlining bir burçidagi, şuvoqlari kōçgan, poli çirik, yoqimsiz hid­li bitta dahliz, bir xona… Keç kuz, sovuq tuşib qolgan, uyning esa peçkasi ham yōq. Kōçib kelgan kunlari “koşona”ni kōrib Hulkarning asabi doş berolmay qoldi – avval ōtirvolib rosa yiḡladi, sōng tars-turs qilgança xolasinikiga jōnavordi; ertasiga kunni keç qilib qaytib kelsa, Faxriddin dahliz ostonasida papiros tutatib ōtiribdi, eşik-derazalar lang oçiq. Hulkar birdan bōşaşib, araziga puşaymonlar yeb ketdi. Beçora eri… u ketgaç bir ōzi binoning iç-taşini supurib-sidiribdi, u-bu yerlarini suvab, yaxşilab oqlab çiqibdi. Hulkar darrov çoy-non qildi, keyin er-xotin qayta inoq bōlişib, yeng şimarib işga tuşib ketişdi – yerga avval poxol, kigiz, ustidan palos yozişdi, derazaga parda ilib, kōç-kōronlarini joylaşdi. “Koşona” yaşasa bōladigan epaqaga keldi, işqilib. Bir neça kundan sōng Faxriddin “golland peçkasi”ni keltirib ōrnatdi, bahorgaça yetadigan ōtin-kōmir tuşirdi. Bir amallab qişni ōtkazişdi. Boy oiladan bōlmasa ham, har holda barça zarur qulayliklari bor uyda ōsgan emasmi, Hulkar hammayoqni qorakuya qilib kōmir yoqişu uyni isu çangga tōldirib kul oliş­lardan, ustiga-ustak hammomning yōqligidan qattiq qiynaldi. Uy egasi – yoşligida yomon nom çiqargan, lekin birovga gap bermaydigan şallaqi sōqqaboş kampir yesa, har oy yigirma beş sōmni qurtday sanab olsa-da, heç insofga kelay demasdi – “oşxonaga hadeb kirib çiqaverma”, “kiringni hovliga yoyma”, “uzzukun çiroqni yoniq qoldirasan, elektrga munça pul kelibdi, yarmini sen tōla…” kabi vaysaşlari bilan quloq-miyani yegani yetmagandek, goh oşxonadagi gaz balloni quloḡini yaşirib qōyar, goh muzlatkiç kiçikligini bahona qilib, Hulkarga tegişli bir bōlak gōşt, yarimta saryoḡni olib taşlar… asabini egovlardi. (Faxriddin u payt­lar kiçkina sabzavot dōkonida sotuvçi edi, oyligi tōqson sōm, yana topganining bir qismi tōy arafasi taniş-biliş­lardan kōtarilgan qarzni tōlaşga ketardi). Kampirning turqini kōrmaslik uçun Hulkar ovqatni ança avval pişirib olib oşxonadan çiqib ketar, çoynakni doim ōz xonasida, “golland peçi” ustida qaynatardi; idiş-tovoqlarni ham, kir-çirlarni ham dahliz burçagida yuvib, ōşa yerning ōzida quritar; çōmilgani esa haftada bir eri bilan Hulkar – xolasinikiga borib kelişardi. Lekin u uyda Hulkar uçun eng yomoni har qor-yomḡir yoḡganida tomdan ōtadigan çakka edi. Faxriddin ilma-teşik tomni qōlidan kelgança yamab-yasar, ammo kelasi safar baribir qayerdandir yana çakka ōtaverardi. Esida, bir keça şundoq yuziga çakka tomçilaşidan uyḡondi, joylarini boşqa yerga surişdi, lekin çorak soat ōtar-ōtmas u yerdan ham suv çakillay boşladi. Qisqasi, er-xotin u burçakdan bu burçakka ōrin-kōrpa taşib tong ottirişdi, xona uydagi bor tovoq, kosa-piyolalarga tōlib bitdi.
Tun sukunatini çakkaning tak-puki buzgan ōşa keçalarni eslasa, hali-hali yuragini zax bosadi.
Qişning oxiri kōrinay deganida kampir ijara haqini birdan qirq beş sōmga kōtarib, “çidasalaring – şu, bōlmasa – katta kōça”, deya tōnḡilladi. Ayni ōşa kezlar Faxriddin D.dan harbiyda birga bōlgan qadrdon dōstidan xat olgan – dōsti korxona oçganini ma’lum qilib, uni ōz yoniga çaqirardi. Ançadan beri daromadliroq iş topolmay boşi qotib yurgan Faxriddin bu xatdan sōng taraddudlanib qolgandi, kampirning sōnggi qarori turtki bōldi – dōs­tiga sim qoqib gapni aniq qilgaç, Hulkarni kōç-kōroni bilan vaqtinça bir beva ammasining uyiga qōydiyu D.ga jōnadi-ketdi.
Ammaning yolḡiz ōḡli harbiy xizmatda, tōrt xonali uyda kelini ikkovlon turişardi. Oşxonayu vannasida doim issiq-sovuq suvi tayyor edi. Boşida hammasi binoyidek – amma juda sodda, ikki gapning birida “aylanay-ōrgilay” deb turadigan yumşoqtabiat ayol, kelin ham halimdekkina kōrinuvdi. Bir haftalar ōtib, kelinning qōşni şaharda yaşaydigan onasi keldi-yu “ob-havo”da keskin ōzgariş yuz berdi. Barkaşday yuzida ōsiq tukli qop-qora xoli bor ayol kelgan zahotiyoq Hulkarga qoş­larini çimirib, ensasi qotib qaragandi; keçqurun kelinning yotoḡi yonidan ōtayotib, Hulkar uning atayin baland ovozda: “Indamasang, ōḡlim ketdi – yolḡiz qoldim deb hamma uysiz uruḡ-aymoḡini boşiga yiḡadi”, – deya şanḡillayot­ganini eşitdi.
Ertasiga ertalab ayvonga çiqqanida, çaqçaqlaşib ōtirgan ayollar uni kōrib birdan jimib qolişdi. Salomiga ham heç kim alik olmadi, nonuşta çoḡi kelin ham odatiça çoy quyib uzatmadi. Ōzini sir boy bermagandek tutsa-da, Hulkarning içida yomon zil ketdi. Ona-bola mayli-ya, lekin şu kungaça “aylanib-ōrgilib” yurgan ammani nima jin urdiykan? Hulkar şunda ham badgumonlikka berilmay, “har kimda bōlgani kabi buning ham ōziga yaraşa ḡam-taşvişi bordir, ōşalarni ōylab­mi yo şunçaki ōḡlidan xavotir olibmi, kayfiyati yōqolgandir”, deb qōya qolgandi. Biroq keyinçalik ham amma unga oşkora rōyxuşlik bermay yuraverdi. Vaziyat kundan-kunga yomonlaşardi. Bora-bora, uni dasturxonga ham çaqirmay qōyişdi – ōzi kelsa keldi, yōqsa, birov nomiga ham “keling” demaydi… Oşxonani-ku, quda xola butunlay qōlga olgandi, Hulkar biror işga yordamlaşay desa, “yōq, qōying, siz bilmaysiz”, deb hatto kartoşka-piyoz arçiş, idiş yuvişga ham yōlatmasdi. Qaraşmagandan ke­yin tappa-tayyor ovqatga borib ōtiriş noqulay… yana oxirgi kunlar das­turxon ustida tez-tez kōz uriştirib oladigan odat çiqarişgan… Oşxonaga boş suqişdan be­zillay boşladi – şkaf yoki muzlatkiç oçilib-yopildi degunça, albatta, kimdir bōynini çōzib qolardi. Bular ham kam ekan…
Bir kuni quda xola: “Kelinpoşşa, sizzi uyiz­da qandoḡ bōlganini bilmadim-u, lekin biza çōmilgandan keyin vannani tozalab, tōkilgan soç-poçlarimizzi yiḡiştirib çiqamiz”, – deb piçing qildi. Ōşa kuni Hulkar vannaga tuşgan, ōzidan sōng har galgidek hammayoqni yuvib-tozalab qōygandi. Xudo urib bir-ikkita soç tolasini kōrib qolgan bōlsa, “uzib” olişga bahona topilgan. Hulkar indamadi, ammo ōşa kundan boşlab xonasidan taşqariga çiqişga yuragi qolmadi. Ketvoray desa, Faxriddinning fe’li ma’lum…
Ḡirt tekinxōr bōlmay deb eri taşlab ketgan ōttiz sōmça pulga ba’zan yonlaridagi dōkondan non, saryoḡ, şakar kabi mayda-çuydalar olib kelardi. (Keyin bilsa, Faxriddin ammaning qōliga ham alohida ellik sōm bergan ekan, amma esa bu haqda “miq” etmadi-ya.) Ona-bola surbetlikni avjiga mindirib, uyda non qolmasa – nonsiz, sabzavot tugasa – ovqatsiz, Hulkarning qōliga qarab ōtiradigan bōlişgan, agar Hulkar dōkondan, masalan, sut yoki tuxum keltirsa, kelin darrov biror pişiriq pişirişga tuşib ketar va uç kunning ōzidayoq bor masalliqni tugatib qōyib, bezrayib turaverişardi. Hammalari til biriktirib olib siyosat yurgizişayotgani endi kundek ravşan edi – yo anavi pismiq kelin uning bu yerdaligini yoqtirmay onasini kōmakka çaqirgan, yo mehribon onaning ōzi Hulkar uzoq qolib ketib qiziga dardisar bōlişidan qōrqqanmi, taşabbus kōrsatib yetib kelgan sōng nima deb avraganlarini Xudo biladi-yu, işqilib, sodda ammani ham ōz tomonlariga oḡdirib, Hulkarni bu uydan ōz ixtiyori bilan, ya’ni “dod” degudek bezor bōlib çiqib ketişga majburlaydigan reja tuzişgan. Hulkar hammasini tuşundi, aççiqlangan bōlsa faqat ōzidan aççiqlandi…
Ikki oydan beri xat-xabarsiz yōq bōlib ketgan Faxriddin ōşa voqeaning indiniga, qoq sahar payti eşikdan kirib keldi. D. dan bir iş çiqişiga kōzi yetgan şekilli, ruhi tetik, dimoḡi çoḡ. Ertasigayoq jomadonlarini kōtarişib, u ḡurbatxonani tark etişdi. Biroq siḡindilik alami allaqaçon suyak-suyagiga singib, to­abad ōçmaydigan asorat qoldirib ulgurgandi.
Xudoga ming-ming marta şukr – endi ōz uylari bor. Qanday yaxşi-ya! Bilganingni qil, xohla, kuniga mehmon çaqir, xohla, musiqa qōy, televizor ovozini istaganingça balandlat, birov “ḡiring” demaydi… Hulkar iç-içidan huzur qilib kōzlarini yumdi… Odamzodning kapadek bōlsa-da, ōz uyiga ega bōlişi heç narsaga qiyoslab bōlmas baxt ekanini, ammaning ḡurbatxonasidan çiqib ketayotib his qilgandi, lekin bunday baxt ōziga ham nasib etajak kunni u paytlar sira-sira tasavvur qilolmasdi…
Hulkar D.ga, oçiḡi, u qadar oyoḡi tortmay jōnadi. Yōl bōyi ham, erining oḡaynisi tayyorlab qōygan uyga kelib tuşganlarida ham kōng­li yorişmay, behalovat bōlavergandi. Endi esa… Yuragi bir orziqdi – mana uylik ham bōlişdi, birin-ketin boşqa niyatlari ham rōyobga çiqar, ammo D.dagidek hayot nafasini qaytib heç qaçon tuymasa kerak. Hulkar D.ni, ōşa damlar fayzi, şukuhini juda kōp qōmsardi. Ōzi asli kirişimli, serḡayrat yigit emasmi, dōstining yōl-yōriḡi bilan Faxriddinning işlari boşidanoq yurişib ketdi, uç-tōrt oy ōtmay qōllarida mōmaygina pul yiḡildi, turmuşlari ōzgardi. Oḡiroyoqligi bois Hulkar oxirgi kunlar piyozdoḡ hidini kōtarolmay qolgan, tez-tez toliqardi; uni urintirmaslik uçun Faxriddin har kuni ham tuşlik, ham keçki ovqatga taşqaridan biror tansiqroq yegulik keltirar yo Hulkarning ōzini eng yaxşi restoranlarga olib borardi. Muzlatkiç doim sarxil ne’matlarga tōla, istagani darrov muhayyo bōlar, eri har qadamida uning kōngliga qarardi… Yakşanba kunlari ular kōpinça şahar aylanişardi, dōkonlarga kirişardi, kōziga yoqqan narsani Faxriddin qōyarda-qōymay olib berardi – Hulkar yoqtirdimi, tamom, narxi bilan işi yōq. Ōḡli Sardor tuḡilgaç esa Faxriddin uni butunlay boşiga kōtarib oldi. Xullas, ōşa yillar Hulkar “emaganini yedi, kiymaganini kiydi, kōrmaganini kōrdi”.
Doim şunday bōlib qoladi deb ōylagandi…
Bir bodrab çiqib, ikki-uç yil içida rosa gurillab ketgan xususiy korxonalar asta-sekin “çiḡiriq”dan ōta boşlagan payt Faxriddinning dōsti ham korxonasini tarqatdi – uzoqni kōzlaşga odatlangan uddaburon bundan keyin D.dagi işlar faqat orqaga ketaverişiga amin edi; endigi omadini sinab kōriş uçun Ukrainaning qaysidir şahriga otlanarkan, Faxriddinga ham topgan-tutganini mahkam tiş­lab uyga qaytişni, ōşa yerda biror işning boşini tutişni maslahat berdi… Keliboq uy sotib olmaganlariga Hulkar hali-hali açinadi – uç xonali ḡiştli uyni jihoz-pihozi bilan olişga bemalol qurblari yetardi ōşanda. Faxriddin “biror işning boşini tutiş” uçun yaxşigina sarmoya kerakligi, ozroq sabr qilsa, keyin bir yōla hovli olib berişini aytib, işni paysalga solaverdi. Biroq ikki yillik çop-çopning natijasi ōlaroq, sarmoyaning yarmidan kōpi olatasir zamon quyunida sovurilib ketdi – Faxriddin qadamini katta oladigan davrlar ortda qolganini, nihoyat, tuşunib, balandparvoz rejalarni xayolidan çiqarib taşlagan vaqt qōllaridagi pul bir xonali eng arzon beton uyga ham kifoya qilmasdi. Faxriddin ōylay-ōylay, şu pul bilan yaqin xorijga qatnab savdo qilmoqçiligini bildirganida dastlab Hulkarning kōngli ozib qolay dedi. Keyinroq tuşundi, kōnmay iloji yōq – baribir pullari uy olişga yetmaydi hozir, yetgan taqdirda ham, bōm-bōş uyni keyin qaysi pulga tōldirişadi, u yoḡiga tirikçiliklari qanday keçadi – avvalgidek quruq oylikka kun kōrib bōladigan payt emas.
Faxriddin uç-tōrtta tanişi bilan bir bōlib çet elga qatnay boşladi. Er-xotin taqdirga tan berişib, bellarini siqib boḡlaşdi… Yana ijarama-ijara sanḡişlar, uy sohiblarining minḡir-minḡiri… Ba’zan Hulkarni biri-biridan noxuş ōylar qamrab olardi – gōyo nimadir bōlib, eri qōlidagi pulidan ham ayriladiyu keyin qolgan umrlari ham şu tarzda – ijaralarda ōtib ketadigandek tuyulib vahima bosardi…
Hōl soçlarini momiq soçiq bilan tanḡiyotib oxirgi marta ijarada turgan joylarini esladi – bir tatar ayolning uç xonali uyidan ikki xonani olişgandi; ayol ōzi yomon emasdi-yu, lekin sal injiqroq, masalan, vannaxonaga sovun, tiş çōtkasi, soçiq kabilarni qōyişni qat’iy taqiqlagan – ōzlari bilan olib kirib, yana ōzlari bilan olib çiqib ketişlari şart, bir gal Faxriddin şoşganidan soçiḡini unutib qoldirganida ayol juda iflos bir narsadan ijirḡangan misoli yuzini buj­maytirgança soçiqni uçidan zōrḡa kōtarib kelib xonalariga irḡitib yuborgandi… Hulkar ilgiçlarda qator osiḡliq , çekkalarida qulupnay, aḡanagan qōziqorin, yelkanli kema tasvirlari bor soçiqlarga xuş nigoh taşlab, ruhi tetiklaşib vannaxonadan çiqdi. Oşxonaga kirib çoy qōydi, undan mehmonxonaga ōtdi… Kōçib kelganlaridan beri şunday – hali ayvonga, hali yotoqqa, hali mehmonxonaga qayta-qayta kirib-çiqaverdi, uyning har burçagiga kōzi tōymay tikiladi…
Mehmonxonadagi stol ustida çoynak, çoy yuqi piyolalar, ōrik murabbosidan bōşagan likopça turardi. Faxriddin bugun ham, uni bezovta qilmay, Sardorni ōzi uyḡotib, yuvintirib-kiyintirib, çoy ham içirib, boḡçasiga olib ketibdi. Hulkar erini eslab jilmaydi – paxmoq qizning baxtini bersin deganlari şu bōlsa kerak.
Dasturxonni yiḡiştirarkan, tezroq oşxonaga jihoz olişlari kerakligini ōyladi. Keyin oş-ovqatni taşib yurmay ,ōşa yerning ōzida yeb qōya qolişardi, mehmonxona ham ozoda turardi. Agar gaz plitasi ayvonga kōçirilsa, oşxonani keyinçalik Sardorga xona qilib berişlari mumkin. Ayvon kattagina edi; Hulkar hanuz parda ilinmagan deraza yoniga kelib, taşqariga nazar soldi. Rōparada ularniki kabi tōqqiz qavatli uy. Çapda qator-qator hali qurib bitkazilmagan uylar, endigina kōtarilayotgan beton poydevorlar, xandaqlar, hammayoq qazib taşlangan. Huv anavi tramvay yōli, imoratlar tuşgaç, kōrinmay ham ketar. Ōngda, uç-tōrtta temir garaj, sōlida bir qavatli oq bino, ehtimol, oziq-ovqat dōkoni, yana nariroqda, ziç teraklar ortidagi pastlikda tōkilay deb turgan yakkam-dukkam eski hovlilar…
Hulkar ma’yus tortdi – deraza qarşisiga keliş azaldan kōngliga tuşuniksiz ḡussa solardi. Bolaligida, tōrt yarim-beş yoşlar bōlsa kerak, ular buvisinikida turişardi (ota-onasi, ukasi yoşiga tōlib-tōlmay ajralib ketişgan, xolasining aytişiça, bunga otasining boşqa ayolga ilakişib qolgani sabab bōlgan ekan. Hulkar otasini eslolmasdi, şu paytgaça uning suratini ham kōrmagan), buvisining uyi ham yettinçi qavatda edi – kōp qavatli uylarni, ayniqsa, ularning derazalarini Hulkar ōşandan yomon kōrib qolgan. Faqat balandlikdan qōrqqani uçungina emas…
Bir yarim smenada işlagani bois onasi juda keç qaytar, boḡçadan uni har kuni buvisi olib kelardi. Sōng keksa ayol oşxonada ḡimirlab yurar, Hulkar esa bir ōzi deraza yonida turib onasini kutardi. Ona hadeganda kelavermas, ḡira-şira tuşgani sari qizçaning yuragi siqilar, hatto “onam endi kelmaydi” deb qōrqa boşlardi. Odamlar uy-uyiga qaytib, kōp qavatli binolar çumolining inidek ḡuvillab qolar, ulardan uçib çiqqan har xil baqir-çaqir tovuşlar, televizorlarning darang-durunglari, kōça maşinalarining ḡiz-ḡiziyu tramvaylarning taraq-turuḡi bir bōlib, oqşomning, onasini kutayotgan qizça uçun ōta nafratlanarli “simfoniya”sini hosil qilardi… Keyin oqşom şovqinidan ham xunukroq sukunat çōkar, qizçaning vahimasi orta borib, ba’zan onasidan boşqa hammani, hatto buvisini ham yomon kōrib ketardi. Lekin bir paytning ōzida, onasi qaytişi bilanoq hammasi ōzgarişi darrov kōngli tinçib, ōyinçoqlariyu televizorga çalḡib ketişi, ovqatdan sōng ayvondagi sōrida, çoy ustida uzundan-uzoq gurunglaşib ōtiradigan ona-bolaning ōrtasiga tuşib, kattalar suhbatini ōziça tinglab yotişi – ularning uylari ham çiroq yonib turgan baxtli derazalarning biriga aylanişini qizaloq bilar, “mana, onam kelsin…” deya ōzini yupatgança kōçaga tikilaverardi. Nihoyat, uzoqdan – uylar orasidagi torgina yōldan kattakon sumka kōtargan onasi kōrinib qolar, bōynini çōzib qiziga qōl silkir, qizça irḡişlagança eşikka yugurardi.
Bir kuni qōrqqani yuz berdi. Onasi qaytmadi… Ertasiga ham… Indiniga ham… Heç qaçon…
Uçinçi sinfdaligida buvisi qazo qildi, Hulkar bir neça oy ōşa uyda, toḡasi va yangasi qōlida yaşadi, keyin uni xolasi olib ketdi. Xolasi yurist bōlgani uçinmi, yo asli tabiati şunaqamidi – juda qattiqqōl, uning uyida hamma narsa tartib-intizomga bōysunardi – aniq belgilangan vaqtda yotib-turiladi, ovqat yeyiladi, dars tayyorlanadi, hatto televizor kōrişning ham ma’lum, çegaralangan soatlari bor. Yōq, qançalar qattiqqōl bōlmasin, xolasi uni heç nimadan zoriqtirmasdi, ōz bolalari qatori parvarişlab katta qildi. Lekin, baribir, Hulkar bu xonadan ōz uyi emasligini his qilardi – xolavaççalari kabi u yoqdan-bu yoqqa bemalol çopqillab yugurolmas, ōziça televizor quloḡini burolmas, haddi siḡib muzlatkiçni oçolmasdi. Uning ōz karavoti, javonda ōz bōlmasi bor edi, xolos.
“Maktabni bitirsam, işlab pul topsam, hammasi boşqaça bōladi, hammasi ōzgaradi…” – deb ōylardi Hulkar.
Maktabni bitirdi, işga kirdi – xolasi ming “yōq” desa ham – sartaroşxonaga. Şu kasbga qiziqardi, şunga uquvi borligini bilar, eplab ketişiga işonardi. Işladi, hamma ayollar sartaroşxonasida bōlgani kabi durustgina pul topişni boşladi, kiyim-boşi şunga yaraşa ōzgarib, uydagilarga ham ul-bul olib beradigan, baholi-qud­rat rōzḡorga qaraşadigan bōldi. Ilgargi qisilib-qimtinib yurişlari yōqoldi. Lekin odamoviligi, ba’zan gap-sōzsiz, çet-çetlarda ḡamgin ōyga botib ōtirişlari… yōqolmadi. Uni kuzatarkan, xolasi kōpinça oḡir “uh” tortib qōyar, keyin Hulkardan kōra ōzini kōproq işontirmoqçi bōlganday şivirlardi: “Turmuşga çiqsang, bola-çaqa qilsang, hammasi yaxşi bōlib ketadi, hammasi ōzgaradi…”
Turmuşga ham çiqdi. Lekin hatto D.da, ōşa baxtli, bearmon kunlarda ham, oqşom çoḡi ba’zan deraza qarşisiga borib qolsa, yuragi yana yoqimsiz uvişa boşlar, istar-istamas yana oḡir ōy-xayollar girdobiga tuşib qolaverardi… Şunda u hayotida hamon nimaningdir yōqligi, juda-juda muhim nimaningdir yetişmasligini, gōyo qizaloqligida onasini kutgani kabi hamon nimaligini ōzi ham bilmagan, lekin bir kunmas-bir kun kelişi, kelib kōnglining kemtiklarini tōldirişi, mana bunaqangi iztiroblariga çek qōyişi mumkin bōlgan ōşa nimaningdir yōlini intizor bōlib poylayotganini sezardi…
Ijarada yaşagan sōnggi kezlari esa, oqşomlar Hulkar uçun çidab bōlmas uqubatga aylandi. Oqşom tuşişi bilan yuragi siqilib, dardu dun­yosini zulmat qoplar, qōşni xonadagi uy egalarining ḡōnḡir-ḡōnḡiri, qadam tovuşlari, keçki ovqat piyozdoḡining hidi vujudini parmalab taşlayotganday bōlardi gōyo…
Va yana ming azob, ming bir umid içra ōylab ketardi: “Bir kun kelib uy olamiz, ōşanda hammasi yaxşi bōladi, hammasi ōzgaradi”.
Çovgum “huştak” çala boşladi. Hulkar gazni ōçirdi, negadir çoy içgisi kelmay qoldi. Muzlatkiçdan bir boş uzum olib çaydida, yōl-yōlakay çōqilagança mehmonxonaga yōnaldi. Faxriddin uy oliş harakatiga tuşganidan beri, Hulkar bōlajak uylarini qanday jihozlaşni xayolan rosa maşq qilib kōrgan, buyumlar ōrnini neça bor “almaştirib” çiqqandi. Aslida-ku, jihozlarning ōzi ham hali yōq narsa edi, birgina “stenka”ni aytmaganda. Unga ham ne-ne hangomalar bilan erişgandi… Ōşanda D.dan qaytganlariga ikki-uç oyça bōlgan; Sardorni boḡçadan olib kelayotib, Hulkar goho yōl ustidagi jihoz dōkoniga kirib ōtardi, bir gal qarasaki, narxi odatdagidan ança arzon çet el jihozlari sotilyapti. Pişiq yoḡoçdan işlanib, ustiga qizḡiş qora lak qoplangan, devorning u boşidan bu boşigaça bemalol egallaydigan “stenka”ni kōrib yuragi jizillab ketdi. Sotuvçi qiz ōtgan kuni çiqarilgan tōrtta şunaqa “stenka”dan bugun faqat şunisi qolganini ayt­gaç, yuragiga ḡulḡula tuşib, hovliqqança taksi kira qilib kelgan Hulkar erining “avval uy olaylik, keyin bir gap bōlar…”idan esi oḡib qolayozdi. Faxriddin hozirça faqat muzlatkiç bilan gaz plitasi olib berişga kōnardi. Fe’lini bilgani uçun ortiq yalinib ōtirmadi, biroq “stenka”ni ham qōldan çiqargisi yōq, keyin negadir, agar şu jihoz olinsa, uyli bōlişlari ham tezlaşadigandek edi.
Bir iş qildi – Sardor tuḡilganida eri hadya etgan brilliant kōzli uzugini zargarlik dōkonida işlaydigan sinfdoş dugonasiga xiyol arzonroqqa pulladi-da, ertasigayoq “stenka”ni uyiga tuşirdi. Puldan piça ortayotgandi, maqqi-saqqilarga işlatib yuborgandan kōra deb çoḡroq palos ham qōşib oldi. Erining jahli çiqib ketişidan biroz qōrqqandi, yōq, Faxriddin boşini sarak-sarak qilgança: “Ikkinçi taqinçoqlaringni sota kōrma”, – dedi, xolos. Oxiri baxayr bōldi, işqilib. Yaxşiyam, ōşanda şunday qilgani, hozir bunaqa narsaning yaqiniga yōlab bōlmaydi…
Ta’mirga muhtojligi bōlmasa-da, har qalay, “birov turgan uy” deb, yengilgina oqlab-kōklab çiqqaç, “bismilloh” bilan ostona hatlaganlariga ham mana bir haftadan oşdi. Bir hafta içida Hulkar ōzi ham tinmadi, Faxriddinni ham tindirmadi – usta çaqirib “stenka”ni qurdirişdi, yotoqni joylaştirişdi, palos-gilamlarni tōşab, pardalarni ilişdi… Ayniqsa, “stenka” bitib, şiftga qandil osilgaç, mehmonxonaga qarab Hulkarning kōzi yaşnab ketdi. Ōşa kuni ovqat qiliş ham Faxriddinning zimmasiga tuşdi – Hulkar yarim keçagaça qōşiq xirgoyi qilib “mayda bezak işlari” bilan maşḡul bōldi – “stenka”ga hafsala bilan çinnilarni terdi, divan – oromkursilarga yopqiçlar taşladi, D.daligida xarid qilgan, yaxşi niyat bilan “uy olganda tutaman” deb asrab kelayotgan xitoyi dasturxonni yozib, billur guldonga ikki dona sun’iy atirgul solib qōydi… Yarim tunda baxtiyor er-xotin mehmonxonada ōtirib şirinliklar bilan çoy içişarkan, Hulkar ertagayoq uylariga kimningdir mehmon bōlib kelişini yo qōşnilardan birortasi “mōralab”qolişini juda-juda istardi…

Endigina televizor tugmasini bosişga çoḡlanganida, bugun duşanba ekani esiga tuşib, qōlini tortdi – hamma kōrsatuvlar keçki oltidan sōng boşlanardi. Nima qilarini bilmay turib qoldi. Bunaqa kun boşqa qaytarilmasa kerak – qilay desa, arzigulik iş yōq, hammayoq saranjom-sarişta, qōlga ilinadigan kir-çir, dazmol ham tuşmagan. Faqat keçga ovqat pişirsa bōlgani. Hali juda erta edi, vujudida yengil horḡinlik tuyib, yana biroz mizḡib oliş niyatida yotoqqa kirdi. Kirdiyu kōzi toşoyna qarşisidagi suratga tuşdi va ertalab qandaydir tuş kōrgan, kōngli ḡaş tortganini xotirladi. Peşonasini tiriştirib nima tuş kōrganini eslaşga urindi. Umuman, bu endi befoyda – ertalab eslolmaganini hozir eslaşi dargumon. Borib suratni qōliga oldi. Bu suratni turmuşga çiqişi arafasida, xolasi şu paytgaça undan yaşirib saqlangan, onasiga tegişli surat va boşqa ba’zi buyumlar solingan qutini qōliga tutqazgan kuni kōrgandi. Unga qadar bolakay Hulkarning xotirasida nuqul… egnida kōkişmi… yo nim yaşil tungi kōylak, panjarali yoḡoç karavotça içida, yarmi sariq-yarmi qizil jajjigina koptokçani tiş­laşga urinayotgan holida ḡira-şira suratlanardi. Ukasidan sōng ōşa koptokça ham uyda kōrinmay qoldi… Ba’zan ukasi esiga tuşib, uning qayerdaligini sōraganida, onasi: “Ukang uzo-oq şahardagi boḡçada, sen katta bōlsang, qaytib keladi”, – derdi. Keyin onasining ōzi haqida ham xuddi şunday dey­digan bōlişdi – “Onang uzo-oq şahardagi zavodda işlayapti, katta bōlganingda qaytib keladi…”
Sōng buvisi ham “uzo-oq şahar”ga yōl oldi. Bor gapni, onasi zavoddagi baxtsiz hodisa tufayli halok bōlganini ham ōn yoşlardan oşganida, xolasi bir kuni yoniga ōtqazib olib, yotiḡi bilan “tuşuntirib” bergandi. Hulkar ahyon-ahyonda suratlarni qutidan olar, kōngli zirillab ketayotganiga qaramay, uzoq termulib qolardi. Marhumlar gōyo qoq yuragiga dafn etilganday – bu yurakni kōtarib yurişga madori yetmasdi ba’zan… Kōngli yana ḡaşlandi. Har holda, nima ekan-a tuşida kōrgani?..
Bolaligidan tuş kōrişni yoqtirmasdi. Tōḡri, buni xōb orzu qilgan damlari ham bōlgan – juda kiçiklik payti. Kattalar bir-birlariga “tuşimda uni kōrdim, buni kōrdim” deyayotganlarini eşitsa, tuş kōriş nimaligini hatto tasavvur qilolmasa-da, uning ham biror nimani tuş kōrgisi, onasi, ōrtoqlariga aytib berib maqtangisi kelib qolardi. Katta bōlgani sari Hulkar tuş hayotda endi qaytib topilmaydigan, takrorlanmaydiganlarni aqalli unutişingga ham qōymaydigan, azobli, beşafqat hamroh kōproq işonç hosil qiladi. Xolasining uyida yaşagan kezlari tuşiga nuqul onasi kirar, ayniqsa, bir ḡalati manzara tez-tez takrorlanardi – har doimgidek yettinçi qavat oynasidan mōralab turgan bōlar, ōşa tor yōlda bahaybat bir daraxt kōndalang aḡanab yotardi, katta sumka kōtargan onasi bu tomonga ōtolmay hayron, daraxtning ustida esa kiçkina-kiçkina ayiqçalar ōrmalab yurişardi…
Hatto ulḡayib, oilali bōlgan kezlari ham şunday tuşlar kōrib uyḡongaç va yana neçançidir bor onasining endi heç qaçon qaytib kelmasligini eslagaç… odamzodda tuş kōriş qobiliyati borligidan afsuslanib ketardi. Hulkar tomoḡiga bir nima tiqilayotganini sezdi. Agar hoziroq turib biror işga çalḡimasa, yiḡlab yuborişi tayin edi. Barvaqt bōlsa ham keçki ovqatga unnaş niyatida tez-tez yurib oşxonaga çiqib ketdi.
Biror tansiqroq taomni mōljallab muzlatkiçni kōzdan keçirarkan, işxonadagilarni ōyladi – kōçganini eşitişgan, ertami-indin qōnḡiroqlaşib, “muborak bōlsin”ga kelib qolişar, balki. Har ehtimolga qarşi bozor-ōçar qildirib qōyişi kerak. Bozorni eslagani hanuz qişga qovurma-tuzlamalar yopib olmagani, ta’til esa tugab borayotgani yodiga keladi. Xudo xohlasa, ertadan şuning harakatiga tuşadi… Faxriddin uç-tōrt kun burun karam dōlma yegisi kelayotganini aytgandi. Karam yōqligi uçun dōlma ōrniga çuçvara qila qolmoqçi bōldi – oxirgi marta çuçvara yeganlari ham qaçon edi… Xamir qorib bōluvdi hamki, yōlakda telefon jiring­ladi. Hulkar bir qalqib tuşdi. Bu kōçib kelganlaridan beri birinçi qōnḡiroq edi. Qōlini fartugiga arta-arta, şoşilib telefon tomon yurdi va xuddi şu payt… Ehtimol, bu sal keyin, dastakni kōtarayotgan çoḡi yo yanglişib tuşgan allakimgadir javob qilayotib, va balki, dastakdan qisqa-qisqa “tu-tu”laş eşitila boşlaganida yuz bergandir… biroq aynan yōlda, aniqroḡi, yōlakdagi olça rang telefon apparatiga kōzi tuşganidayoq yuragi allaneçuk urib ketgan va u ḡayrişuuriy bir tarzda hozir nimanidir eslaşi… allaqaçon eslay boşlaganini ham sezgandi… Hulkar dastakni kōksiga bosgança bōşaşib kursiga çōkdi… Gōyo kimdir olis ōtmiş manzarasi aks etgan suvratni maydalab yuziga soçib yuborganday kōngli hapqirdi… Trolleybus bekati yonidagi eski sartaroşxona, peşband taqqan kasbdoşlari, doimiy mijozlarning ḡira-şira çehralari kōz oldidan “lip-lip” etib ōtdi. Dimoḡida sartaroşxonaning kōpdan unut, qadrdon isini tuyganday, hatto derazadan taralayotgan tangaday-tangaday oftob nurlarini yuzida his qilganday bōldi. Sartaroş­xona direktori – doim u bilan jiqillaşib yuradigan yahudiy Rozana, darz ketgan yeriga yelimboḡiç yopiştirilgan telefon dastagini uzatgança tagdor kulimsiragan payt dilida çaqnagan umid, gōşakdagi taniş ovoz… Yaqinda poyezddan tuşgani, hozir tōḡri işxonasiga kelişini aytganida sevinç­dan qiçqirib yuborayozgani va ōşa – tuşdagi sevinç qoldiqlari uyḡonganida ham qalbining burçak-burçaklarida aks-sado berib turgani… Yo Rabbiy, bir vaqtlar hayotida şunday ovoz, şunday keçinmalarning bōlgani hozir unga şu qadar ḡalati tuyuldiki, beixtiyor, bularning bari bōlganmidi yo ular ham qaçonlardir kōrgan tuşlarimning xotirasimikan deb ōylanib qoldi. Ōşa paytdagi Hulkarning ōtmişiga ham, kelajagiga ham yopişmasdi u kunlar. Hulkar to bugunga qadar uni biror marta eslamaganiga astoydil ajablandi. Faxriddinni uçratganidan sōng uning xatlariga javob yozmay qōygandi. Xolasining aytişiça, Hulkar turmuşga çiqib ketganidan keyin ham ança vaqt uylariga har oy beş-oltitalab maktub kelib turgan ekan. Balki harbiydan qaytgan zahoti çindan ham tōḡri ōşa sartaroşxonaga borgandir. Vaqtning temir çangalidan bir neça daqiqagina qutulib çiqişning iloji bōlganidami… Ertalab kōngli nedan bunçalar ḡaş tortganini tuşungandi endi.
Gōşt qiymalagiç dastagini aylantirarkan, u harbiyga ketayotib sovḡa qilgan atirgullarning sōlib qolişidan qōrqib keçqurun yaşirinça hovliga kōmib qōyganini esladi. Ruhi tuşib ketdi. Boşidan soçiqni sidirib oldi, yuragi siqilib atrofga alangladi – ōzini yana birovning uyida ōtirgandek sezayotgandi. Peşonasi qiziy boşladi. Ayvonga çiqdi, deraza yoniga borib qōştavaqani birvarakayiga oçib yubordida, yuzini şamolga tutdi – şu zahoti dimoḡiga “gup” etib qandaydir qovurmaning ōtkir hidi urildi.
Pastdan aralaş-quralaş ovozlar quloḡiga çalinardi – garajlar yonida uç-tōrtta ayol tik turgança gap sotişar, kiçkinagina bolakay uç oyoqli velosipedni ular atrofida gir aylantirib haydab yurardi, ayollardan biri qizil yomḡirpōşli qizçaning qōlidan mahkam uşlab olgan, qizça esa velosipedga qarab talpinar, çiranib ayolning qōlidan qutulib çiqişga urinardi…
“Heç nima ōzgarmaydi…” Hulkar binolar orasidagi torgina yōlga tikildi. Yōl bōm-bōş edi…
Orqada yana telefon jiringladi, pastdan kōtarilayotgan liftning guvillaşi eşitildi. Agar hozir eşik qōnḡiroḡi çalinib qolsa ham, joyidan jilolmay turaveradigandek edi gōyo…
“Heç nima ōzgarmaydi…” – bu gal ovoz çiqarib piçirladi u va birdan, ōzini butunlay yangi, butunlay notaniş bir yōlning boşida kōrdi…
Qay manzilga eltardi bu yōl va qaçon – buni faqat Xudo bilar, ammo yōlning zalvori hozirdanoq yelkalarini bosib tuşgandi.
Sōng nigohi rōparadagi bino derazalaridan sirḡalib pastga qadaldi…
Umrida ilk bor balandlikdan qōrqmadi, boşi ham aylanmadi…