Matematikani xuşlamagan buyuk olim

Bilasiz, Nobel mukofoti eng nufuzli xalqaro mukofotlardan biri hisoblanadi. U bundan 112 yil muqaddam şvetsiyalik maşhur kimyogar va muhandis Alfred Bernxard Nobel vasiyatiga binoan, uning mablaḡlari hisobiga ta’sis etilgan. Jamḡarma 33 million 233 ming 792 şved kronasi miqdoridagi boşlanḡiç sarmoya bilan oçilgan. Dastlabki mukofot miqdori 150 ming kronadan iborat bōlgan. 2010 yilga kelganda esa, jamḡarmaning bankdagi mablaḡi 2 milliard 966 ming krona (taxminan 450 million dollar)dan oşib ketdi. Eng muhimi, unga tuşgan har yilgi foyda beş qismga bōlinadi va millatidan qat’i nazar, fizika, kimyo, fiziologiya hamda tibbiyot sohasidagi ōta muhim ilmiy tadqiqotlar, olamşumul ixtirolar, eng yaxşi badiiy asarlar mualliflariga, şuningdek, millatlarni birlaştiriş, qullikni yōqotiş, harbiy qōşinlar sonini kamaytiriş va tinçlikni asrab-avaylaş işlariga ulkan hissa qōşgan kişilarga mukofot tariqasida taqsimlab beriladi. Bunday şarafga ayrim şaxslar va faqat bir marta loyiq kōriladi. Sovrindorlarni taqdirlaş marosimi esa 10 dekabrda, ya’ni Alfred Nobel vafot etgan sanada bōlib ōtadi. Mazkur mukofotning iqtisodiyotga taalluqli nominatsiyasi 1969 yili Şvetsiya banki tomonidan joriy etilgan. Şu bois unga ajratiladigan mablaḡ Nobel jamḡarmasi hisobidan tōlanmaydi

Tabiiy, endi haqli savol tuḡiladi: xōş, Alfred Nobel kim bōlgan? U nima uçun ōz sarmoyasini oila a’zolari yoki qarindoş-uruḡlariga meros qilib qoldirişni emas, balki boşqa maqsadlarga sarflaşni afzal kōrgan?

Alfred Nobel 1833 yil 21 oktyabrda Stokgolm şahrida serfarzand oilada tuḡiladi. Nimjonligi sabab bolaligida kōp kasal bōladi. Uning otasi Emmanuel me’mor, quruvçi va kaşfiyotçi bōlsa-da, çor-noçor kun keçirardi. Şu bois omadini sinab kōriş uçun Rossiyaga yōl oladi. Pirovardida Boku neft sanoatini rivojlantiriş işlarida qatnaşa boşlaydi.

Alfred 9 yoşga tōlganida onasi Andriyette Alsel, akalari Robert va Lyudvig bilan birga, otasining oldiga kōçib boradi. Şu yerda yollanma repititordan saboq oladi. 17 yoşida Germaniya, Fransiya va Amerika bōylab uç yillik safarga otlanadi. Parijda kimyo fanining yanada puxtaroq ōrganadi. AQŞda esa dunyo ahliga buḡ maşinasi va zirhli harbiy kema loyihasi muallifi sifatida yaxşi ma’lum şvetsiyalik olim Jon Erikson bilan tanişadi.

U Sankt-Peterburgga qaytganida otasi oçgan “Fondern e atele mekanik Nobel e Fiy“ kompaniyasi ança gurkirab yaşnagan, 1853-1856 yillardagi Qrim uruşi paytida harbiy ōq-dorilar işlab çiqarişga ixtisoslaştirilgan edi. Qirḡinbarot tugagaç, bu kompaniya maşinalar hamda paroxodlar uçun ehtiyot qismlar tayyorlovçi korxonaga aylantiriladi. Biroq buyurtmalar ozligi tufayli tez orada inqirozga uçraydi. Alfred ota-onasiga qōşilib, Stokgolmga qaytadi. Akalari esa korxonani tugatiş işlarini nihoyasiga yetkaziş va sarflagan mablaḡlarining ma’lum qismini çiqarib oliş ilinjida Rossiyada qolişadi.

Alfred Şvetsiyada bor vaqti va bilimini mexanik hamda kimyoviy tajribalar ōtkazişga sarflaydi. Kōp ōtmay, uçta ixtirosi uçun patent oladi. Sōngra çoḡroqqina laboratoriyada tadqiqot işlarini davom ettiradi. Negaki, ōşa kezlarda minalar faqat qora porox vositasida portlatilardi. Alfred uning ōrniga yanada kuçliroq quvvatga ega suyuq nitroglitserinli detonator yaratiş ustida tinimsiz izlanadi va 1863 yili bu işning uddasidan çiqadi. Ammo detonatorni takomillaştiriş asnosi laboratoriyada falokat rōy beradi. Kuçli portlaş tufayli sakkiz kişi, jumladan, Alfredning 21 yoşli ukasi Emil ham halok bōladi. Oradan heç qança ōtmay, otasi falaj bōlib qolib, umrining oxirigaça – sakkiz yil tōşakka mixlanib yotadi.

Tabiiyki, avval-boşda kōpçilik nitroglitserinli detonatorga şubha bilan qaraydi. Hatto, ayrim kişilar uni amaliyotda qōllaşga qarşi çiqişadi. Şunga qaramay, Alfred 1864 yili Şvetsiya temiryōllar davlat boşqarmasi mutasaddilarini ōz ixtirosidan tunnellar barpo etişda foydalaniş har tomonlama naf keltirişiga işontira oladi. Ayni çoḡda, yangi mahsulotni kōplab miqdorda tayyorlaşni yōlga qōyiş maqsadida “Nitroglitserin LTD” kompaniyasini taşkil etib, alohida zavod quradi. Kompaniya faoliyatining dastlabki yillarida u boşqaruvçi direktor, texnolog, reklamalar byurosi rahbari, idora boşliḡi va ḡaznaçi lavozimlarida işlaydi. Vaqti-vaqti bilan kōçma kōrgazmalar uyuştirib, ōz mahsulotlarini ommaga namoyiş qiladi. Qarabsizki, kompaniya mijozlari safiga Amerika janubidagi Markaziy Tinç okean temiryōllari boşqarmasi ham qōşilib, nitroglitserinli detonatorlardan Serra-Nevada toḡlari bōylab temir yōllar qurişda foydalana boşlaydi. Alfred keyinçalik ixtirosiga boşqa mamlakatlarda ham patent oladi. Şunga kōra, Gamburg va Amerikada ōzining “Alfred Nobel end K” hamda “Atlantik djayent rouder K” nomli ilk xorijiy kompaniyalarini oçadi.

Tan oliş kerak, portlatiş işlarida nitroglitserinli detonatorni qōllaş samarali bōlsa-da, ba’zan baxtsiz hodisalarni ham keltirib çiqarardi. Masalan, Gamburgdagi zavodni kōz oçib-yumgunça yer bilan yakson qilgandi. Şuning uçun ham Nobel uning xavflilik darajasini imkon qadar kamaytiriş ustida boş qotirdi. Axiyri, suyuq nitroglitserinni kimyoviy jihatdan mōrt va ḡovak jismlar bilan aralaştiriş maqsadga muvofiq, degan xulosaga keldi. Uning uşbu yōnalişdagi birinçi amaliy işi suyuqlikni yaxşi şimadigan kizelgur (diatomit)dan foydalaniş bōldi. 1867 yili patentlaştirilgan yangi mahsulot “dinamit“ yoki “Nobelning xavfsiz portlatgiç kukuni” deb nomlandi. U Alp toḡlaridan ōtgan Sen-Gotard poyezd yōllarini qurişda, Ist-Rever yaqinidagi Xell-Geytda suvosti çōqqilarini yōqotişda, Gretsiyadagi Korinf kanalini qazişda, Dunay daryosi ōzanini tozalaşda, Boku neft konlarini burḡulaşda juda qōl keldi. Biroq vaqt ōtgani sayin Alfred tinçini yōqota boşladi. Sababi, raqiblari uning turli mamlakatlarda rōyxatga olingan kaşfiyotlariga oid texnologik işlanmalarini ōḡrilab, şaxsiy ehtiyojlari yōlida foydalanişga ruju qōyişgandi. Buyuk kimyogar kōp vaqtini ōzining patentga egalik huquqini poymol qilganlar bilan sudlarda tortişiş bilan ōtkazardi.

XIX asrning 70-80-yillarida Nobel xususiy korxonalari tizimini asosan Yevropa davlatlaridagi raqobatçilari bilan kartellar tuziş, mahsulot narxini pasaytiriş, bozor talabini qondiriş niyatida yanada kengaytirdi. Şu tariqa milliy korporatsiyalarda tayyorlangan dinamit va boşqa yangi portlatgiçlar dunyo miqyosida sotilişiga asos soldi. Bu mahsulotlar 1870-1871 yillardagi fransuz-pruss uruşi davridan e’tiboran harbiy sohada  ham işlatila boşlandi. Ammo Nobelning ularni harbiy maqsadlarda tadqiq qiliş borasidagi keyingi faoliyati korxona uçun zarar keltirdi. U asosiy foydani ōz ixtirolari tunnellar, kanallar, avtomobil va temir yōllar qurilişida qōllanişi evaziga olardi. Şuning uçun ham sira tinim bilmasdi. Yangi kompaniyalar taşkil etiş, sofdil hamkorlar topiş, mohir ustalar va malakali kadrlarni işga oliş masalalari bilan şaxsan şuḡullanardi. Har bir korxonaning ōziga xos xususiyatlari va imkoniyatlarini çuqur ōrganar, yangi loyihalarni rejalaştiriş va amaliyotga tatbiq etişga sidqidildan yondaşardi. Ilmiy işlari kōpligiga qaramay, ōz nomi bilan ataluvçi kompaniyalar hujjatlarini sinçiklab kōzdan keçirar, ulardan nusxa olar, buxgalteriya hisobotlarini erinmay tekşirardi.

U 50 yoşida Gamburgdan Parijga kelgaç, ilmiy izlanişlarini davom ettirdi. Bu işga 18 yillik hamkori – fransuz kimyogari Jorj D.Ferenbaxni ham jalb qildi. Xuddi şu davrda yana oḡir musibatlarni boşidan keçirdi. Bir yilga borar-bormas vaqt içida ham onasidan, ham  kiçik akasi Lyudvigdan judo bōldi. Ustiga-ustak, yangi ixtirosi – tutunsiz poroxga taalluqli patentini Italiyaga sotgani uçun Fransiya hukumati zuḡumiga uçradi. Oqibatda laboratoriyasi yopib qōyildi, korxonasida ballast işlab çiqariş taqiqlandi. Bunday tazyiqlardan çarçagan Nobel Fransiyani tark etdi. Italiyaga borib, San-Romeoda qōnim topdi. Ōrta Yer dengizi qirḡoḡida joylaşgan villasida kiçikkina kimyo laboratoriyasi qurdi. Unda sintetik kauçuk va sun’iy ipak oliş yuzasidan tadqiqotlar olib bordi. U bu joyni, ayniqsa, iqlimini juda yoqtirar, lekin bobo yurtidan hargiz kōngil uzolmasdi. Şu bois Vermlanddagi bir zavodni sotib oldi-da, uning atrofida yangi laboratoriya  va boşpana tiklab, yaşay boşladi.

1896 yil yozida olimning boşiga yana ketma-ket kulfat yoḡildi. Avvaliga katta akasi  Robert dunyodan ōtdi, keyin ōzi yurak xastaligiga mubtalo bōldi. Şifokorlar maslahatiga quloq tutib, dam oliş uçun taḡin San-Romeoga qaytdi. Ōşa yili 10 dekabrda esa miyasiga qon quyilişi tufayli hayot bilan vidolaşdi. Bu paytda u yaratgan nitroglitserinli detonator, jangovar snaryadlar va tutunsiz porox singari portlatgiç moddalarni işlab çiqaruvçi korxonalar soni 93 ta bōlib, buyurtmaçilarga har yili 66500 tonna mahsulot yetkazib beriş quvvatiga ega edi. Kōplab kompaniyalar sarmoyalarining 20-30 foizi unga tegişli edi.

Kelişgan, ōrta bōyli, qora soçli, timsariq kōzli va soqol qōyib yuradigan Alfred  evropalik kosmopolitlarga ōxşab ketardi. Fransuz, nemis, rus va ingliz tillarini ham yaxşi bilar, ularni qadrlardi. Ōz ḡoyalarini sanoat va tijorat maqsadlarida işga solardi. Garçi keyinçalik uruşda keng kōlamda qōllanilgan dinamitni yaratgan bōlsa-da, odamkuşlikka  tiş-tirnoḡi bilan qarşi edi. Şundanmi, “Barça jangovar tōplarni borsa-kelmasga jōnatiş yoki odamzod ōtmiş xatolaridan tōḡri xulosa çiqarib olişi uçun kōrgazmaga qōyiş kerak… Uruş dahşatlarning dahşati va eng mudhiş jinoyatdir. Menga qolsa, bunday falokatning oldini oladigan mōjizaviy maşina yaratardim”, degan gaplarni kōp takrorlardi.

Albatta, şu ōrinda A.Nobel nima uçun matematikani ōz nomidagi mukofotga loyiq fanlar sirasiga kiritmagani kōpçilikni qiziqtirişi tabiiy. Ming taassuflarkim, bu haqda aniq ma’lumot yōq, faqat har xil taxminlar mavjud. Ba’zi gap-sōzlarga qaraganda, u Anna Dezri ism-şarifli sevgilisi matematik Frans Lemarga turmuşga çiqqani uçun bu fanni vasiyatnomasida tilga olmagan. Boşqa bir farazga kōra, u şved matematiklarining rahnomasi hisoblanmiş Mittag-Lifflerni xuşlamagani va yoqtirgan qizi Sofiya Kovalyovskaya ōşa olimni undan afzal kōrgani sababli matematikadan yuz ōgirgan. Qandayligidan qat’i nazar, Alfred Nobel buyuk kaşfiyotlari ila ōz nomini tiriklar xotirasiga mangu muhrlab ketdi. Vasiyatiga asosan ta’sis etilgan eng nufuzli mukofot ōzining familiyasi bilan ataldi. Bundan taşqari, kimyoviy elementlardan biriga va Stokgolmdagi fizika-kimyo institutiga ham uning nomi berildi.

Alfredning Boku neft konlarini oçişda faol qatnaşgan akalari Robert va Lyudvig ham katta şon-şuhrat qozonib, turli mamlakatlarda yirik kompaniyalari mavjud boy-badavlat kişilarga aylanişdi. Şu bois “Rus Rokfellerlari” degan nom olişdi. Keyinçalik Farḡonada ham neft işlab çiqaradigan şirkat taşkil etişdi. Ularning jiyani Emmanuel esa Turkiston ōlkasida neft sanoatini rivojlantirişga katta hissa qōşdi. Qisqasi, nobellar sulolasi vakillari hayotda hamda jamiyatda ōz ōrniga va yuksak mavqega ega ajoyib insonlar edi.