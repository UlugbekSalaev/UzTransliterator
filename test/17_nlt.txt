Naim Karimov. Lolaxon Sayfullina kim bōlgan?

1926 yili Ōzbekiston davlat naşriyoti Lolaxon Sayfullina – Arslonova degan noma’lum adibaning “Içkari” deb nomlangan kitobini naşrdan çiqardi. Kitobning unvon varaḡida “ōzbek xotin-qizlari turmuşidan olingan soçma şe’rlar” degan sōzlar yozilgan edi.

Tōplam Ōzbekistonda “Hujum” kampaniyasi ketayotgan, paranji taşlagan ōnlab ōzbek xotin-qizlari erlari tomonidan çavaqlanayotgan bir davrda dunyoga kelgan edi. Şuning uçun bōlsa kerak “Içkari” nafaqat adabiy jamoatçilikda, balki keng xalq ommasida qiziqiş uyḡotdi. Ayniqsa, adabiy jamoatçilik tomonidan “Içkari” qizḡin kutib olindi. Buning boisi uşbu tōplamga kirgan qissa va hikoyalarning noma’lum ayol – muallif Lolaxon Sayfullina tomonidan yozilgani, ōzbek tiliga Çōlpondek maşhur ōzbek şoiri tarjima qilgani, qolaversa, tōplamning adibaga baḡişlangan quyidagi gōzal şe’r bilan boşlangan:

Lolalar dardini anglagan Lola,
Lolalar tilidan qilibsan nola.

Lolalar nolasi aççiq bōlsa ham,
To qalbdan kelguvçi sançiq bōlsa ham,

Tinglab kelgan edi karquloq devor,
Erkakning ōzidek u nōnoq devor. 

Endi bu nolangni jahon tinglasin,
Dillarda bor esa vijdon tinglasin, 

Vijdonga işongan imon tinglasin,
Ya’ni u muhtaram Inson tinglasin. 

Men ham qalamimni alamga solib,
Şe’riy quvvatimni qalamga solib, 

Nolangni qalbimga kōçirdim, Lola,
Ey lola tilidan qilḡuvçi nola…

Bu samimiy satrlar 1925 yil 15 noyabr kuni Moskvada yozilgan. Taxmin qiliş mumkinki, Çōlpon şu kuni tarjimani nihoyalab, ōzbek xotin-qizlarining Lola Sayfullina tasviridagi mungli hayoti lavhalaridan ta’sirlangani tufayli asar muallifiga bōlgan hurmatini şunday çōlponona hayajon bilan ifodalagan.

Ōzbek kino san’ati tarixi 1924 yilda “Buxkino” kino taşkilotining tuzilişi bilan boşlanadi. Şu yiliyoq moskvalik va leningradlik kino xodimlari iştirokida “Musulmon qizi” degan ilk ōzbek kinofilmi suratga olinib, ōşa yilning 29 sentyabrida ekranga çiqariladi. Ōşa yili “Ōlim minorasi”, 1925–1926 yillarda esa “Paxtaorol”, “Baxt quyoşi”, “Ikkinçi xotin” va “Ravot qaşqirlari” kinofilmlari maydonga keladi. Agar ayrim rol ijroçilarini inobatga olmasak, bu kinofilmlarning ijodkorlari orasida milliy kadrlar yōq hisobi edi. Şuning uçun ham “Ikkinçi xotin” kinofilmi stsenariysining Lolaxon Sayfullina (Arslonova) bilan V.Sobberey tomonidan hamkorlikda yozilganligi kuni keça “Içkari”ni ōqigan kitobxonlardagi Lolaxonga bōlgan qiziqişni ōn çandon orttirib yubordi.

Har bir jamiyatning ilḡorlik darajasi ayollarning şu jamiyat hayotidagi ōrni bilan belgilanadi. Qaysi bir donişmand tomonidan aytilgan bu sōzlar 20-yillar avvalidayoq ijod ahlining fikr-zikrini band eta boşlagan. Çōlpon va Hamza singari “keksa” avlod vakillari ham, şu yillarda şe’riyat tulporini jilovlamoqçi bōlgan Oybek va Hamid Olimjon singari yoş şoirlar ham ōz asarlari bilan jamiyat ­e’tiborini “tōrt devor” orasida yaşab kelayotgan xotin-qizlar mavzusiga bejiz qaratmaganlar. Zero, tarixiy davr xotin-qizlar taqdirida kes­kin ōzgariş yuz berişini taqozo etardi. Şuning uçun ōzbek kinosi ilk qadamlaridan boşlab diqqat-e’tiborini aynan şu muammolarning muammosiga qaratdi. “Musulmon qizi”dan keyin “Ikkinçi xotin” kinofilmining yaratilişi ham ijodkor ziyolilarning ōzbek xotin-qizlari taqdirida buriliş yasaş orzusi bilan bevosita boḡliq.

Ōtgan asrning 20-yillarida dastlab Turkiston K(b)P Markaziy Qōmitasi, sōngra RK(b)P Markaziy Qōmitasining Ōrta Osiyo byurosi qoşida xotin-qizlar bilan işlaş bōlimlari mavjud bōlgan. Yuqorida nomi tilga olingan har ikkala film şu bōlimning taşabbusi bilan suratga olingan, desak yanglişmagan bōlamiz. Mazkur bōlim mudiri S.T.Lyubimova ittifoqo Lolaxon Sayfullina bilan tanişib, uni ōzi rahbarlik qilgan bōlimga işga taklif qilgan. “Içkari” tōplamidagi “Ikkinçi xotin” hikoyasi asosida şu nomdagi kinostsenariyning yozilişi va filmning suratga olinişida ham uning hissasi yōq emas.

Ōzbek ayollarining yaqin ōtmişdagi fojiali taqdiriga nazar taşlagan kişi ularning erlari tomonidan nazar-pisand qilinmagani, inson ōrnida kōrilmagani, şu bois xotin ustiga xotin olib, ularni kundoşlar mojarosiga giriftor etganlarini kōradi. “Ikkinçi xotin” filmi ana şu muhim ijtimoiy-maişiy mavzuga baḡişlangan. L.Sayfullina ōzbek xalqi hayotini, “içkari”ni yaxşi bilganligi sababli bu mavzuni “Musulmon qizi” filmiga qaraganda ança haqqoniy va ta’sirli yoritişga erişgan. Filmdagi ikkinçi xotin – Adolat rolini maşhur rus raqqosasi Mayya Plisetskayaning onasi Raisa Messerer mahorat bilan ijro etgan. Kezi kelganda aytiş joizki, kuni keça Moskvadagi kinotexnikumni tugatgan va “Andoziyaning kōzlari” filmida epizodik rolni ijro etgan aktrisa Toşkentga ikki oylik qizi Mayyani baḡriga bosib kelgan edi.

1925 yilda “Ōzbekdavkino” taşkiloti tuzilib, uning tasarrufidagi “Şarq yulduzi” kinofabrikasi Şayxontahurdagi Eşonquli masjidiga, “Qizil Ōzbekiston” kinoteatri esa Kōkaldoş masjidiga joylaşgan edi. Kamina bu faktni keltiriş bilan masjidlarning oyoqosti qilinişini emas, balki 20-yillardagi tomoşabinlarning kino san’atiga bōlgan munosabatini quyidagi iqtibos yordamida kōrsatmoqçiman. “Ōzbekfilm” kinostudiyasining keksa operatorlaridan biri A.Saidov taniqli kinoşunos Xanjara Abulqosimovaning iltimosi bilan yozilgan xotiralarida Kōkaldoş masjididagi kino seanslarini bunday tasvirlagan:

“Zalda çoyxona işlar, yopgan non va turli-tuman şirinliklar sotilardi. Tomoşabinlar uçta katta guruhga ajralib ōtirişardi. Teatrda bōlganidek, bu yerda ham ōzining ”parter”i, ōzining “amfiteatri” va hatto “galyorka”si bōlgan. “Parter”dagilar yerga yozilgan gilam ustida, “amfiteatr”dagilar skameykalarda, “galyorka”dagilar esa uzun oyoqli katlarda ōtirişardi. Seansga çoyxonaçi qōmondonlik qilardi. U xohlovçilarni non-çoy va şirinliklar bilan ta’minlab bōlgaç, mexanikka işora qilar va film namoyişi boşlanardi. Ammo filmning ōrtalari yaqinlaşganda namoyiş birdan tōxtar edi. Mexanik bilan kelişib qōygan çoyxonaçi çoynak-piyolalarni yiḡib olib, yana boşqatdan tarqatib çiqar va yana mexanikka işora qilganidan sōng film namoyişi davom etardi. Şunday qilib, har bir seans bir neça marotaba bōlinardi…”

Mazkur film tomoşabinlar ōrtasida katta muvaffaqiyat qozondi. bundan ilhomlangan L.Sayfullina “Soyabon arava” kinoqissasini yozadi va kinorejissyor O.Freylix rahbarligidagi ijodiy guruh suratga olgan bu kinoasar 1928 yilning 31 yanvarida ekranga yōllanma oladi. Agar M.Doronin ekranlaştirgan “Ikkinçi xotin”dagi faqat ikkinçi darajali rollarni Ō.Mirzaboyeva, Z.Yōldoşboyeva, Ş.Ma’zumova singari ōzbek artistlari ijro etgan bōlsalar, bu filmdagi boş rollarga Rustam Tōraxōjayev, Oyşa Tumanboyeva, Rahim Pirmuhamedov, Nabi Ḡaniyev singari dastlabki ōzbek kino artistlari jalb etilgan. Qirḡiz xalqi hayotidan olingan bu film garçand kambaḡal yigit bilan qizning muhabbati tasviri bilan boşlangan bōlsa-da, inqilobiy davr voqealari sevgi va muhabbat mavzuini boşqa ōzanga burib yuborgan.

Uşbu film rus kinematografçilarining Şarq haqidagi kino­asarlaridan realistik lavhalari va ḡoyaviyligi bilan qançalik farq qilmasin, “Ōzdavkino” tomoşabop kinofilmlar yaratiş zarurligini sezib, L.Sayfullinaga frantsuz adibi F.Dyuşenning “Ōn tōrt kunlik oy” romani asosida kinostsenariy yozişni topşiradi. L.Sayfullina frantsuz ofitserining jazoyirlik moxov qizga bōlgan muhabbatini tasvirlovçi asar voqealarini ōtgan asr boşlaridagi Ōzbekistonga kōçirib, arab qizini Adolat (ōzbek qizi), mustamlakaçi frantsuz ofitserini Koronin (rus yigiti) deb ataydi. “Moxov” filmi voqealari tomoşabinlarda qançalik qiziqiş uyḡotmasin, asar, kinotanqidçilar nazarida, “Ōzdavkino”ga şon-şuhrat olib kelmagan.

L.Sayfullina Ōzbekistonda yaşagan qisqa davrida nafaqat kino, balki teatr uçun ham asar yozişga ulgurdi. Uning “Qon ham suv…” nomli dramasi Moskvadagi ōzbek drama studiyasini tugatib kelgan sobiq talabalar ijrosida 1930 yili Samarqand teatri sahnasida namoyiş etilgan. Afsuski, bu asar haqidagi xabar bizga Hamid Olimjonning 1930 yil 29 iyul kuni “Qizil Ōzbekiston” gazetasida bosilgan taqrizi orqaligina yetib kelgan. Şuning uçun ham mazkur asar haqda yetarli ma’lumotga ega emasmiz. Ammo Hamid Olimjonning “Qon ham suv…” deb nomlangan taqrizidan şu narsa ma’lum bōladiki, tōrt pardali bu asar ōşa yillardagi Ōzbekiston uçun hayot-mamot masalalaridan biri – suv muammosiga baḡişlangan.

Hamid Olimjon uşbu taqrizida asar va uning muallifi haqida bunday samimiy sōzlarni yozgan:

“Ōquvçilarimizga “Lolaxon dardini anglab” bilan tanilgan Lolaxon bugun sahnamiz sahifalarida “Qon ham suv…” bilan kōrinadir. Ōzbekiston hayotini, boşqa qōşni jumhuriyatlar yozuvçilariga qaraganda, mukammal ōrgangan Lolaxon ōzining “Qon ham suv…” otli dramasida… suv masalasini ona çiziḡi qilib oladi. U “ōzining ōtkir va san’atkor qalami” bilan yozilgan bu asarida dehqonlarda, batraklarda bōlgan inqilobiy ḡayrat va samimiyatni, sotsializm qurilişiga bōlgan intiliş va şu intilişning yōlida bōlgan tōsqinliklar va bu tōsqinliklarning taqdirini juda ham muvaffaqiyatli kōrsatadi…”

Taqrizçining bu sōzlaridan “Qon ham suv…” dramasi ōşa davrda yurtimiz qişloqlarida keçgan sinfiy kuraş “manzaralari”ni yoritişga qaratilganligi ma’lum bōladi. Hamid Olimjon garçand Lolaxon Sayfullinaning bu sahna asariga iliq munosabat bildirgan bōlsa-da, uning davlat teatri sahnasida qōyilmaganligi “Qon ham suv…”ning tomoşabinlar ōrtasida katta muvaffaqiyat qozonmaganidan darak beradi.

Adabiy ijodi Şarq xotin-qizlari hayotidan olingan qissa va hikoyalar yoziş bilan boşlangan L.Sayfullina 20-yillarda kinostsenariy janrida ijod qiliş bilangina kifoyalanib qolmadi. U “Içkari”dan taşqari, “Qulayotgan minora” va “Lolalar çaman-çaman” degan romanlar ham yozgan. Mutaxassislarning fikrlariga qaraganda, uning bu asarlari şu yillarda Ōzbekistonga kelib, ōzbek xalqi hayotiga murojaat etgan Pyotr Skosirev singari rus yozuvçilariga nisbatan milliy ruhni yorqin va haqqoniy ifodalagani bilan ajraladi.

“Rus millatiga mansub Sayfullina, – deb yozgan edi adabiyotşunos I.Ya.Tyomkina, – muvaffaqiyat bilan ōzini ōzbek adibasi sifatida namoyon qilgan. Bu mistifikatsiya favqulodda katta qiziqiş uyḡotdi – Sayfullinaning kitobi bosmadan çiqişi bilanoq tanqidçilar e’tiborini ōziga jalb etib, katta şuhrat qozondi…

Sayfullinaning romanlaridagi Ōzbekistonning “Hujum” va yer islohoti davridagi hayotiga baḡişlangan keng ijtimoiy polotnoni yaratişga uriniş diqqat-e’tiborga sazovor”.[1]

Agar adibaning “Qulayotgan minora” va “Lolalar çaman-çaman” romanlarini varaqlasak, jamoalaştiriş va yer islohoti davridagi qişloq hayoti manzaralari, ōzbek xotin-qizlarining şu davrdagi murakkab va maşaqqatli hayoti, yangi ōzbek ziyolilarining tuḡiliş jarayoni kōz oldimizda yorqin gavdalana boşlaydi. Bu asarlar ōz davrida faqat tanqidçilar e’tiborini qozonibgina qolmay, Maksim Gorkiy singari atoqli yozuvçilarning ham nazariga tuşgan. Çunonçi, u ulkan frantsuz adibi Romen Rollanga yōllagan xatida şu borada bunday sōzlarni yozgan: “Ōzbek qizi Lolaxon “Qulayotgan minora” degan favqulodda maroqli romanini yozdi – bu asarning yaqinda 10 000 nusxada ikkinçi naşri bosilib çiqdi – bu ayollarida erkak zotiga ōz çehrasini kōrsatiş huquqi bōlmagan qabila hayotidagi voqeadir”.[2]

Şubhasiz, M.Gorkiy ōzbek xalqining jahon madaniyati taraqqiyotiga munosib hissa qōşgan xalqlardan biri ekanligini yaxşi bilgan. Ammo u ehtimol L.Sayfullina qalamiga mansub romanning qadr-qimmatini yanada kōtariş istagi yoki siyosiy savodsizligi bilanmikan, ōzbek xalqini “qabila” deb atagan. Beruniy va ibn Sino, Navoiy va Uluḡbek singari jahonşumul uluḡ siymolarni bergan xalqni qanday niyat bilan “qabila” deb atagan bōlmasin, bu Gorkiydek maşhur adibga obrō keltirmaydigan ifodadir.

Kōramizki, yuqorida ism-şarifi qayd etilgan adabiyotşunoslardan biri L.Sayfullinaning millatini rus, “proletar adabiyotining otasi” esa ōzbek, deb ataşgan. Modomiki, adiba asarlari dastlab Moskva va Leningradda naşr etilgan, Çōlpon esa bu asarlardan birini rus tilidan ōzbek tiliga tarjima qilgan ekan, uni ōzbek adabiyotining namoyandasi deb hisoblaş ōrinli bōlmasa kerak. Şunday ekan, L.Sayfullina aslida kim bōlgan?

20-yillarda naşr etilgan “Kino” jurnalida “Ōzdavkinoda nima rōy bermoqda?” degan maqola bosilgan. Uşbu maqola garçand Ōzdavkino taşkiloti faoliyatidagi kamçiliklarni foş etişga qaratilgan bōlsa-da, maqola muallifi D.Malori tanqid nayzasini asosan L.Sayfullinaga qaratgan. Uning fikriça, bu “Şarq adibasi” “Ōzbekdavlatkino” muassasasini tamomila egallab olib, boşqa stsenariy mualliflarini mazkur korxonaga yaqinlaştirmay kelgan. D.Malorining bu mulohazasiga qaraganda, L.Sayfullina şu yillarda S.T.Lyubimova mudirlik qilgan bōlimda emas, balki “Ōzbekdavkino” muassasasida xizmat qilgan kōrinadi.

D.Malori adiba şa’niga toş otişda davom etib, yana bunday sōzlarni yozgan: “Şubhasiz, milliy mavzulardagi asarlarni u yoki bu mamlakatning yerli aholisi yozganiga nima yetsin. Paranjisini taşlagan va ozod Şarqning kinoyozuvçisi bōlib olgan Lolaxon Sayfullina, sirasini aytganda, Şarq qizi emas. U polşalik bōlib, 1924 yilga qadar Lidiya Osipovna Sivitskaya deb atab kelingan. U 1924 yili Muhammad ta’limotiga moyillik bildirib, musulmonlikni qabul qilgan va Şarqdagi xotin-qizlar harakatiga rahbar bōlib olgan”.[3]

Ōtgan asrning 20-yillarida ōzbek madaniyatiga çaqmoq ōlaroq kirib kelgan, Çōlpon singari atoqli şoir va yozuvçilarni maftun qila olgan Lolaxon Sayfullina 30-yillarning boşlarida, kutilmaganda, ḡoyib bōlib qoladi. Uning ittifoqo vafot etgani ham, boşqa biror ōlkaga ketib qolgani ham hamon sir bōlib qolmoqda.

Lolaxon Sayfullina kim bōlgan? Uning keyingi taqdiri haqida Sizda biror ma’lumot bormi, hurmatli jurnalxon?..