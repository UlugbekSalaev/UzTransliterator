Goga Hidoyatov. Otamning yorqin siymosi (1990)

Otam olamdan kōz yumganiga ōttiz yil bōldi, biroq men hamon biz birga bōlganimiz ōşa kunlar yodi bilan yaşayman. U manim uçun halollik va sadoqat bilan xalqqa xizmat qilişning hamişalik yorqin namunasidir. Ōz navbatida xalqimiz uni mehr va ixlos tuyḡulariga çulḡadi.

Tuḡma artist edi u. Ajoyib ovozi, yorqin iste’dodi turli xil sohalarda ham namoyon bōlardi. Qadimiy milliy kuylarni dutorda nazokat bilan xoniş qilişini, şarq musiqasini butun jilolari bilan nozik his etişini uning hozirda hayot dōstlari hamon yaxşi eslaydilar. U nihoyatda çaqqon, usta qiliçboz edi. Sahna mahoratining barça usullarini puxta egallagan edi. Lekin u yozuvçilik iste’dodidan ham benasib bōlmaganligini, uning pesasi asosida sahnalaştirilgan «Avaz» spektakli ōttizinçi yillarda Hamza nomli teatrda muvaffaqiyat bilan namoyiş etilganligini hamma ham bilavermasa kerak.

Bularning barçasini favqulodda tabiiy iste’dod bilan izohlaş mumkindir, biroq ularni ravnaq toptiriş va rōyobga çiqariş juda katta iroda va mehnat maşaqqatini taqozo etardi. Men deyarli Hamza nomli teatr baḡrida ōsdim, uning tōnḡiç avlodi vakillarini yaxşi bilaman va artistlik mehnatining naqadar oḡirligidan boxabarman. Hamma dam olişga qaytayotganida artist uçun iş kuni boşlanadi. Biror keç ham ularning bōş vaqtlari yōq. Ertalabdan yana maşqlar davom etadi, zero ijoddan taşqarida keçgan hayot artistni karaxtlikka mahkum etişi mumkin. Oddiy xizmatçidan ham past haq evaziga artist ikkiyoqlama — ham jismonan, ham ma’naviy jihatdan oḡirçiliklarga doş berişi kerak. Sahnani çinakamiga sevgan va ōz xalqiga çeksiz sadoqatli ijodkorgina ana şu maşaqqatlarga ōz ixtiyoriça rozi bōladi.

1951 yilda 51 yoşli otamni vraçlar pensiyaga çiqardilar va şu paytdan boşlab, «Otello» spektakli haftada bir marta ōynaladigan bōldi. Otam bu rolni 500 marta sahnaga olib çiqdi. Va hamişa teatr zali odamga liq tōla bōldi, hayrat ovozlari, qarsaklar yoḡilar, sahna yuzi gullarga tōlib ketardi. U esa xorigan va çarçagan kōyi yarim keçasi kirib kelar, faqat kōzlaridagi yolqingina baxtiyorlikdan masrur ekanligini kōrsatib turardi. 1958 yilning aprelida 500-marta ōynalgan spektakldan parçalarçi kōrgan kişi 16 yil davomida bu timsolga sayqal bergan Abror Hidoyatovning mahoratidan bir zumgina voqif bōladi, xolos. Şuning uçun ham Angliya parlament delegatsiyasi Şekspir vatanida ham heç kim heç qaçon Otelloni bu qadar iste’dod bilan ōynamagani haqida e’tirof etganlar, buyuk Papazyan va Xorava uning qarşisida boş egganlar.

Ōşa paytlarda uni sahnada kōrgan kişilar ōzlarini baxtiyor his etganlar, çunki uning siymosida kuç-quvvatga tōlgan uluḡvor yorqin san’atning guvohi bōlganlar. Men spektaklni ōttiz martagaça kōrgan kişilarni, uning barça monologlarini yoddan bilgan odamlarni, bu mōjizani ōz kōzlari bilan kōriş uçun olis şaharlardan maxsus yōlga çiqqanlarni bilardim. Lekin sahnada bu qadar mahoratga otam qançalar buyuk mehnat evaziga erişgani juda ozçilikka ma’lum.

U rol ōynaydigan kun hammamiz uçun ham ōziga xos kun hisoblanardi. U saharda — soat oltilarda ōrindan turardi. Yettilarga qadar boḡda u-bu yumuş bilan band bōlar, sōng nonuştaga ōtirar, keyin esa xonaga kirib ketib, har bir voqea, kiçik sahna, monolog va luqmalarni birbir qaytarar, har bir sōzning tiniq va aniq talaffuz etilişiga intilardi. Bunday maşq kunduzi soat birga qadar davom etardi. Kunduzi soat ikkida esa, oilamizning sadoqatli va saxovatli xizmatçisi Fayya opa oş suzar va hammamiz dasturxon atrofiga ōtirardik. Otam bu asnoda heç kimga deyarli sōz qotmas, butunlay ōz roli oḡuşida bōlardi. U faqat har birimizga diqqat bilan razm taşlar, gōyo ōz roliga singdiriş uçun har birimizdan allanarsalarni qidirayotganday bōlardi.

Soat tōrtda uydan çiqib, teatrgaça yayov borardi. Soat beş yarimda uni sartaroş Viktor kutib olar va bir soat mobaynida grim qiliş bilan şuḡullanardi. Spektakl ōyinlari u paytlarda yetti yarimda boşlanardi. Otam yarim soat mobaynida çuqur ōyga çōmganiça jim ōtirar, yettida sekin ōrnidan turib, har bir qadamini ōlçaganday sahna tomon yurardi. Har bir qadam uni sahnaga yaqinlaştirar va har bir qadam olijanob va halol, soddadil va işonuvçan habaş içki dunyosiga olib kirardi. Soat yettiyu ōttizda esa, u şuhrat va baxt yoḡdusini taratiş uçun sahna baḡriga otilişga şay bir holatda turardi. Tōrt soat davomida zal tōla tomoşabinlarni butunlay ōz hukmida uşlab turar, oh uriş va hayratdan yoqa uşlaşga majbur etardi. Spektakl nihoyasiga yetgaç, zal bir lahzagina suv sepganday jimib qolar, oradan yana bir neça daqiqa ōtib, ōziga kelgan xaloyiqning larzakor qarsaklaridan zal titrab ketardi.

Ōzi esa yana bir kun rol ta’sirida bōlardi. Uning butun hayoti ana şunday davom etgandi.

Darhaqiqat, u hayotda ham xuddi Otello yangliḡ tōḡrisōz va halol inson edi. Biror marta hazil uçun ham yolḡon sōzlaganini men eslolmayman. Birovni mazax qiliş yoxud kişilar nuqsonidan kuliş uning uçun yot edi. «Agar yoru dōsting seni hurmat qilsin desang, heç qaçon yolḡon gapirma», deguvçi edi otam.

1921 yildan partiya saflariga kirib, 37 yil davomida uning sodiq a’zosi bōldi. U ōşa paytlardagi kommunistlarga xos hayot keçirdi, men bu ōrinda, kommunistik ahloq talablaridan biroz bōlsa-da çekiniş ayovsiz jazolanadigan 30-40-yillarni nazarda tutayapman, ya’ni hamma Vatan va ertangi kun ilinjida yaşardi. Biz ham iş haqiga tayanib kun keçirardik. Oḡir kunlarda ba’zan qarz-havola bilan rōzḡor tebratişlarini ota-onalarimiz bizdan yaşirişmasdi. Bu hol biz bolalarda ularning halolligiga işonç tuyḡularini mustahkamlar edi. Onam — SSSR xalq aktrisasi Sora Eşontōrayevaning biror qimmatbaho taqinçoḡi bōlmagan. Onamning faqat 1953 yildagina oltin xalqa sotib olganlari yodimda — xonadonimizda bayram bōlib ketgan edi.

Atrofimizni ōziga tōq kişilar qurşagan bōlsalar-da, bizlar — bolalaru kattalar hasad tuyḡusidan batamom yiroq edik. Otamning bilgan-netgani — iş, ijod, teatr edi. U sahnasiz, teatrning hidisiz, hamkor hamkasblarisiz ōz hayotini tasavvur eta olmasdi. Ana şunday buyuk hayot oqimi qarşisida barça yaltiragan va buyum holidagi qimmatbaho narsalar ōz tusi va ahamiyatini yōqotar edi. Kimlargadir bu sōzlarim eriş tuyular, lekin otam biz uçun xalqqa sadoqat bilan xizmat qilişning hamişalikka yorqin namunasi bōlib qolaveradi.